"UMNO: MENYEMPURNAKAN SEBUAH PERJUANGAN"

BismillahirRahmanirRahim,

Yang Berbahagia Pengerusi Tetap,

Timbalan Pengerusi Tetap,

Timbalan dan Naib-Naib Presiden,

Ketua-Ketua Sayap Parti, Wanita, Pemuda dan Puteri,

Ahli-Ahli Majlis Tertinggi,

Para Perwakilan,

Ketua-Ketua Parti Komponen,

Dif-dif Jemputan, Para Hadirin,

Saudara dan Saudari Sekalian.

MUKADIMAH

Alhamdulillahi Rabbil A'lamin wa biHi nastain.

Assalamualaikum Warahmatullahi Wabarakatuh,

1. Pada pagi ini, 10 haribulan Disember 2015, bersamaan 28 haribulan Safar 1437 Hijriah, sekali lagi Allah-Hu Ta'ala, dengan izinNya telah menghimpunkan kita semua, dalam satu majlis yang dirahmati hendaknya.

2. Seperti yang telah disebutkan oleh Setiausaha Agung parti, saya selaku Presiden, mengalu-alukan sejumlah 2,762 perwakilan, dari 191 Bahagian seluruh negara, bermula di Arau Perlis, membawa ke Lahad Datu, Sabah.

3. Sehubungan itu, mari kita merakamkan ucapan tahniah setingginya kepada Wanita, Pemuda dan Puteri yang telah selamat bersidang dengan jayanya.

4. Kepada Wanita, sepertimana diisytiharkan pada perhimpunan agung 2013, segala susah payah dan pengorbanan kaum Hawa dalam parti bertuah ini,... selamanya akan diangkat,... dan terus dimartabat,... sebagai tulang belakang UMNO.

5. Kepada para Pemuda,... mengambil sempena surah Al-Kahfi,... saya mahukan seangkatan besar yang hebat lagi gagah berani,... selaku waris perjuangan bangsa, rela berbakti, kerna,... pada saudara-saudaralah dipertaruhkan harapan untung nasib keturunan kita.

6. Buat Puteri pula,... dengan seri merah jambunya di sebalik selendang atau dalam kerudung, walau lasak dan gigih berjuang.

7. Semestinya, saudari-saudarilah harapan pertiwi...kematangan dan kebolehan semua, semakin hari semakin pula, tampak menyerlah.

Saudara dan saudari,

8. Orang menyebut, tiada yang dulu, tiada yang sekarang. Satu lagi kelompok yang merupakan pasukan penyokong tegar kepada parti, waima telahpun meninggalkan medan perjuangan secara rasmi, tetap taat dan setia, mencurah khidmat dan nasihat kepada parti tercinta.

9. Ayuh...ayuh...kita sama-sama memberi tepukan penghargaan, tanda terima kasih kepada golongan veteran UMNO.

10. Kepada para pendahulu yang telah pergi lebih awal dan kembali berpulang kepada-Nya, sayugia hanya Allah-Hu Ta'ala yang mampu memberi balasan setimpal, atas segala kebaikan yang telah dilakukan.

11. Serentak itu juga, bagi pihak seluruh pengurusan parti keramat UMNO, kita rafakkan sembah takziah kepada seluruh kerabat DiRaja Kedah dan DiRaja Johor, masing-masing atas kemangkatan almarhum-almarhum, Duli Yang Teramat Mulia, Raja Muda Kedah, Tunku Abdul Malik Ibni Almarhum Sultan Badlishah dan Yang Amat Mulia, Tunku Laksamana Johor, Tunku Abdul Jalil Iskandar Ibni Sultan Ibrahim.

12. Semoga rahmat tercucur di atas roh mereka...Al-Fatihah

Saudara dan saudari,

13. Pucuk pangkalnya, setiap daripada kita yang berhimpun, di sinilah rumah UMNO. Saya dan saudara saudari semua, bukanlah hanya sekadar bagian daripada UMNO, akan tetapi kita adalah UMNO.

14. Kitalah tiang serinya, lantai dan dindingnya, jenang dan jendelanya, atap genting dan atap rumbianya, pasak dan tunjangnya, saling bergabung, lengkap melengkapi, yang akan terus mengibar megah sang saka bangsa, panji keramat kepada parti yang berdaulat ini.

Saudara dan saudari,

15. Kata orang, alang-alang mahu berjuang, walau langit turun menimpa, meski bumi terbagi dua, dengan cogankata Bersatu, Bersetia dan Berkhidmat, UMNO ini satu-satunya parti milik kita, pertahankanlah, pertahankan bersama.

Saudara dan Saudari,

16. Sesungguhnya, secara sedar ataupun tidak, perhimpunan kali ini berbeda dan tidak sama dengan kali kali yang lalu. Dengan kata lain, ekspektasi terhadap perhimpunan ini, luar biasa.

17. Kerana, ternyata suasana dan kejadian-kejadian yang kita lalui, sejak setahun yang lalu, penuh liku-liku dan cabaran yang melintang.

18. Berpijak di bumi yang nyata, saya tahu daripada 191 bahagian, tidak semuanya seiring pandangan.

19. Apatah lagi pada perhimpunan kali ini, setelah episod-episod tidak terduga telah terjadi, pastinya ada sesetengah yang datang, dengan segala bentuk perasaan dan rasa serta hal-hal yang terbuku di dada.

20. Walau bagaimanapun, Alhamdulillah, saya yakin dan percaya, melihat akan rentak dan semangat yang ditampilkan, selama beberapa hari ini, majoritinya masih teguh berikat dengan kepimpinan saya.

21. Justeru, pada minggu-minggu yang lepas, dalam ikhtiar pembikinan naskhah ucapan, selaku presiden bagi kali yang ketujuh ini, saya telah mengadakan pertemuan-pertemuan, dengan pelbagai pihak, khususnya para alim ulama, bagi mendapat pandangan serta nasihat.

22. Ini semua, saya lakukan, oleh sebab pada hemah peribadi dan rakan-rakan, kita, sedang mendepani detik-detik sukar lagi menduga kesabaran serta juga sifat istiqamah kepimpinan parti.

23. Lalunya, saya dipesan-pesan, bagi memperingati satu sama lain, antaranya, petikan-petikan dari surah Al-Quraish dan A-li I'mran ayat 160, serta sepotong lagi kalimah-kalimah terakhir, sebagai penutup surah Al-Baqarah.

24. Begitulah, saya mengajak saudara dan saudari, sama-sama mengucapkan Allahumma Solli Ala Saidina Muhammad wa a'la Ali Saidina Muhammad.

25. Mudah-mudahan, terurai segala simpulan, terhapus semua kesusahan, tertunai seluruh hajat yang didamba dan tercapai segala hasrat yang diinginkan, Insya-Allah.

Saudara dan saudari,

26. Merujuk apa yang saya nyatakan itu, dalam maksud lain, saban tahun, bukanlah mudah untuk saya berdiri di hadapan semua, di mana, tubuh atau susuk ini, tiap kali berucap akan dipertanya-tanya, sama ada saya ini berucap sebagai apa? Presiden UMNO ataupun Perdana Menteri Malaysia.

27. Jawapannya, Ya, betul, saya sedar, saya adalah Presiden kepada parti UMNO dan benar, dalam masa yang sama, saya juga adalah seorang Perdana Menteri bagi masyarakat majmuk berbilang bangsa dan agama.

28. Beriring dengan tanggungjawab ini, setiap kali perhimpunan agung, acapkali juga dipersoal dua lagi perkara, adakah presiden UMNO itu seharusnya berpendirian ultra atau pro-Melayu sahaja, dan keduanya mesti bersifat Islami ataupun tidak?

29. Ertinya di sini saudara dan saudari, semua orang mesti faham baik-baik, bahawa tugas yang terpikul di bahu saya, sambil dibantu oleh rakan-rakan, umpama seurat rambut dibelah tujuh.

30. Maksud yang mendalamnya, di kala Malaysia yang serba moden lagi membangun pesat ini, dengan pelbagai kaum di Semenanjung, menjangkau 40 etnik di Sarawak dan lebih 60 suku di Sabah, tambahan pula, budaya dan faham yang beragam-ragam, teknologi dan media yang makin canggih serta masyarakat yang lebih terdidik, segalanya, daripada sebesar-besar hal kepimpinan dan pentadbiran negara juga parti, kepadalah sekecil-kecilnya urusan, tidak lagi semudah dan sesenang, berbanding waktu yang dulu-dulu.

31. Maksudnya, peranan kepimpinan parti dan Kerajaan, mencakupi ruang lingkup yang seluas-luasnya, yakni yang dapat dilapiskan pada peringkat nusa atau negara, ummah dan tentunya Melayu Bumiputera.

32. Maknanya lagi, amanah yang dimandatkan adalah amat besar, untuk memimpin dan menerajui sebuah kesatuan, bukan sahaja orang Melayu, Bumiputera termasuk di Sabah dan Sarawak, Islam dan bukan Islam, di mana unjurannya terkini seramai hampir 20 juta orang.

33. Malah, tentunya seluruh rakyat Malaysia yang berjumlah dekat 30 juta kini, tidak kira kaum Cina, India, Serani mahupun orang-orang Siam yang menetap di negara ini, semuanya, semuanya bagi kepimpinan UMNO, adalah sama penting dan sama mustahak dalam pembikinan sebuah nusa makmur lagi berjaya.

Saudara dan saudari,

34. Namun, saya dan kita semua harus faham dengan jelas, bahawa pendirian kita, tatkala berada di forum dan pada pentas Perhimpunan Agung UMNO ini, barulah munasabah dan barulah berhak bagi kita menjurus untuk cenderung terhadap pembelaan untung nasib serta kebajikan khususnya, orang-orang Melayu dan Bumiputera.

35. Jadinya, bagi setiap usul, segala perbahasan dan segenap isu yang diperdebatkan, obor perjuangan yang dinyala, jangan gentar dan usahlah bimbang, malah, kita dalam perhimpunan ini, sewajibnya, tidak lain dan tidak bukan, mesti terus menjulang kepentingan dan kedudukan bangsa serta keturunan Melayu dan Bumiputera, di tanah tumpah darahnya sendiri.

Saudara dan saudari,

36. Pujangga ada berpesan, hidup ini tidak pernah pun menjanjikan yang senang-senang saja. Apabila berdepan dengan masalah, kita tidak boleh sekali-kali lari daripadanya. Itulah prinsip saya.

37. Jika digali sejarah dan sisir kepimpinan negara, bermula pada zaman Almarhum Tunku, membawa kepada saya sebagai Perdana Menteri yang keenam ini, tidak ada seorang pun yang terlepas atau terkecuali daripada menerima ujian.

38. Berhubung semua ini, saudara dan saudari, tatkala dihadapkan dengan pelbagai dugaan, saya sering diperingkatkan oleh rakan-rakan, tentang mafhum dan tafsir surah Al-An'am, yang menjelaskan bahawa, cabaran terhadap seseorang pemimpin itu, harus diterima sebagai satu muhasabah, yang dengannya, mudah-mudahan Allah memberi keampunan dan mengangkat martabat kita.

39. Hatta, memetik hikmah kata oleh Bapak Muhammad Nasir, bekas Perdana Menteri Indonesia bahawa, tiada percetakan atau buku-buku panduan, yang bisa atau mampu melahirkan seorang pemimpin.

40. Kerana pemimpin itu, sebenarnya tidak lahir di bilik-bilik kuliah, sebaliknya pemimpin itu muncul di gelanggang dan di celah-celah kemelut supaya mampu menangani cabaran dan dugaan.

Saudara dan saudari,

41. Dari yang tersurat dan tersirat, dengan berbekalkan mutiara qurani dan petikan duniawi, yang telah saya sampaikan tersebut, biar menggunung cabaran menghalang, meski hebat apapun tantangan yang tiba, saya, tidak boleh sesekali menyerah kalah, bahkan, dengan beraninya, harus berdepan bagi merungkaikan masalah dan menyelesaikannya, untuk terus memimpin UMNO mara menuju kemenangan.

42. Melangkah ke hadapan lagi, dalam mengharung asakan-asakan dan dugaan yang dipertimpa ke atas saya, pada hemat saya, kepimpinan itu bukan soal kebongkakan menongkat langit, bukan juga mengumpul orang di sana sini, untuk mengata dan menuduh sesuka hati.

43. Sepertimana yang sudah saya nyatakan dengan nada yang tawadu' di Parlimen baru-baru ini, ya betul, memang benar, saya seorang Presiden dan Pemimpin, akan tetapi, saya juga manusia seperti saudara dan saudari semua. Masing-masing, punyai kelebihan dan kekurangan.

44. Tetapi bagi saya, I am a gentleman, apa-apa kekusutan pun, marilah berjumpa, duduk berbincang, kita selesaikan melalui saluran yang betul.

45. Dalam pengertian yang lebih langsung, jika sekalipun pada suatu masa kelak, baton kepimpinan ini akan diserahkan kepada orang lain, dalam Bahasa Inggerisnya, to me, I can't just abandon our cause and drop our mission, tanpa dengan terlebih dahulu berikhtiar, mempastikan bukan sahaja isu-isu berbangkit dilangsaikan, malah, keadaan parti dan jamaah ini hendaklah kembali dipulihkan seperti sediakala, sebabnya, jika tidak, seperti yang dinasihatkan oleh para alim ulama, saya tidak boleh menjadi seorang pengecut, bahkan, itu bacul namanya.

Saudara dan saudari,

46. Sebab itu, terhadap apa-apa perkara pun, ada jalan dan kaedah penyelesaiannya. Dalam ehwal 1MDB, saya ingin maklumkan bahawa, ia sedang ditangani dan dalam proses penyelesaian.

47. Misalannya, dengan penjualan syarikat Edra, hutang 1MDB kini telah susut sebanyak 17 bilion. Ini membuktikan pelan rasionalisasi 1MDB sedang berjalan dengan baik. InsyaAllah ini akan disusuli dengan beberapa pengumuman yang lain, yang akan meyakinkan rakyat untuk akhirnya nanti mendapat penyelesaian yang tuntas.

48. Menyentuh dana 2.6 bilion pula, isu ini pun telah dijawab di sidang Parlimen baru-baru ini oleh YAB Timbalan Perdana Menteri, bahawa, wang itu adalah derma dari luar negara dan bukannya diambil dari 1MDB. Saya juga telah menjelaskan dengan terperinci kepada para perwakilan semasa taklimat presiden.

Yang mustahak, saya yakin, saya berada di pihak yang benar, dan kebenaran akan terbukti juga.

Saudara dan saudariku sekalian,

49. Bertitik tolak daripada semua itu, antara perkara mustahak yang mahu saya peringatkan, adalah prinsip kesetiaan dan ketaatan kepada pucuk pimpinan.

50. Bersabit ini, apa yang mahu saya jelaskan, bukanlah sesuatu yang menurut hawa nafsu, namun disandarkan kepada sirah dan ibrah para nabi, yang didampingi sahabat-sahabat berwibawa.

51. Saya turut meninjau tawarikh pertubuhan atau organisasi di serata dunia, dan kita dapati, jika sifat kesetiaan atau loyalty tidak terwujud kental pada diri masing-masing, dalam mendokong pimpinan utama, sudah barang pasti rosaklah rencana, pincanglah kesatuan.

52. Sesungguhnya jua, kesetiaan dan ketaatan bukan sekadar menjadi nilai-nilai utama, malah merupakan sifat, sikap, prinsip dan pegangan yang semestinya berdarah daging dan menunjang dalam diri setiap orang UMNO dari sebawah-bawahnya, hingga kepada pimpinan-pimpinan kanan.

53. Barulah wujud dan adanya disiplin, tanzim serta ketersusunan dalam organisasi seperti UMNO ini. Hukamak menyebut, sesuatu hak dan kebenaran yang tidak diwaspada pun, boleh tertewas oleh fitnah dan kebatilan yang dikerangkakan dengan rapinya, oleh pihak-pihak yang curang dan berniat jahat.

54. Malah, hukum kesetiaan disebut berulang kali dalam Al-quran dan hadis, antaranya melalui surah An-Nisa', tentang tuntutan ketaatan kepada Ulil Amri.

55. Dalam Islam, berasaskan nas dan matan hadis yang sahih, jumhur ulama, berpegang kepada pandangan dan nilai kesetiaan serta ketaatan, yang disebut sebagai wala', yang bererti memberi taat, kecintaan, setia dan kasih sayang kepada pemimpin dan institusi kepimpinan itu.

56. Sebab itu, kita tidak dapat memisahkan prinsip kepemimpinan dan kepengikutan, yang sebenarnya bersifat saling berkait antara satu dengan yang lain.

57. Kendati itu, dalam Sejarah Melayu lama pun, memperakukan dengan halusnya dalam bait-bait indah tentang kesetiaan dan ketaatan kepada pucuk pimpinan.

58. Ia menyebut, diseru dan dipanggil kita datang, disuruh pergi, kita pulang. Begitulah luhurnya prinsip kesetiaan dan ketaatan.

59. Sebab itulah, saudara dan saudari, Islam secara khulasahnya, menetapkan bahawa adalah wajib kita mentaati pemimpin yang memerintah.

60. Lagipun, sepanjang saya menempuh onar dan ranjau kerjaya menjadi ahli politik dan anggota pentadbiran, semua orang tahu, Najib Razak ini, saya, seorang yang tidak confrontational, saya juga tidak pernah menjatuhkan sesiapa, apatah lagi untuk mengkhianati parti UMNO tercinta ini.

61. Laginya, hampir kesemua orang yang pernah terlibat dalam politik negara ini pastinya maklum, bahkan tercatat dalam lipatan sejarah parti ini, bahawasanya, Najib Razak ini, saya jugalah pada tahun 1987, di persimpangan getir untuk menyebelahi pucuk pimpinan UMNO pada masa itu, telah dengan penuh kasih dan hormatnya, tetap memilih untuk taat dan bersetia, kepada kepimpinan Tun Dr Mahathir, dalam mempertahankan kedudukannya ketika itu, sebagai presiden UMNO, sekali gus mengekalkan dirinya sebagai Perdana Menteri.

Saudara dan saudari,

62. Berbalik kepada situasi semasa UMNO, dimaktubkan dalam perlembagaan parti bahawa, amanah besar dan tanggungjawab yang terpikul di bahu seorang Presiden, melalui fasal 9.8.1, adalah menjadi pemimpin utama dan bertanggungjawab menjaga kesempurnaan perjalanan parti.

63. Manakala, fasal 9.8.2, dengan terang secara harafiahnya, memperincikan tanggungjawab dan amanah utama, bagi seorang Timbalan Presiden itu, fasalnya itu menyebut, "Timbalan Presiden membantu tugas-tugas Presiden".

64. Manakala, bagi fasal 9.8.3 pula, tanggungjawab dan amanah Naib-naib presiden itu dinyatakan sebagai, "Naib-Naib Presiden itu kerjanya membantu tugas-tugas Presiden".

65. Merujuk kepada ahli-ahli pula, fasal 6.1.1 dan 6.2.1, antara intipatinya menyatakan bahawa, tanggungjawab dan hak "Ahli-Ahli UMNO" ialah memegang teguh dasar parti dan melaksanakan tujuan-tujuannya serta berhak mengemukakan pendapat kepada parti, tetapi mestilah melalui saluran yang betul.

Saudara dan saudari seperjuanganku,

66. Lantas, dengan berpegang dan memahami maksud perlembagaan ini, barulah pertubuhan atau jamaah UMNO kita ini mampu bergerak dalam ikatan yang kukuh dan sempurna, dipandu oleh etika-etika mahupun tatasusila parti yang sudah disepakati bersama.

67. Itulah rahsia, dan itulah formula, sesebuah parti politik seperti kita, yang telah bertahan dengan jayanya sehingga kini, mudah-mudahan sampai bila-bila.

Saudara dan saudari,

68. Pada perspektif lain, telah berbangkit suara-suara atau cakap-cakap, adakah UMNO masih relevan? Timbul juga, apa yang dikatakan sebagai "perang persepsi" melalui media sosial, yang kita anggap sebagai cabaran terbesar kepada kita kini, di mana sesetengah isu itu, sengaja dieksplotasi, ditohmah dan diperbesar-besarkan.

69. Bak kata orang putih, perkara-perkara "half truth" pun boleh menjadi "absolute truth".

Saudara dan saudari,

70. Menjawab persoalan-persoalan tadi, telah terserlah UMNO yang menunjang Barisan Nasional sebagai Kerajaan yang mentadbir sejak puluhan tahun, telah membuktikan kejaguhannya, dalam membawa Malaysia tercinta ini.

71. Daripada hanya sebuah perdesaan dan perkampungan, tiada siapa dapat menjangka, kini kita telah tumbuh dan muncul menjadi sebuah Bintang Timur yang bergemerlapan bukan sahaja di rantau ini, bahkan di seantero dunia.

72. Terkini, dalam laporan daya saing global 2015-2016 oleh World Economic Forum, Malaysia telah melonjak 2 anak tangga kepada kedudukan 18 daripada 144 buah negara utama ekonomi di dunia.

73. Justeru, mana mungkin orang boleh mengata kita sebagai fail state atau pengemis di bawah kepimpinan saya kini.

74. Malah, antara contoh yang boleh diperbanggakan lagi, pertamanya, pembinaan Pelantar Gas di Laut Caspian, pengurusan Lapangan Terbang Antarabangsa Kedua di Istanbul, pelaburan Shale Gas yang merupakan Pelaburan Langsung Asing atau FDI terbesar di Kanada hasil kendalian anak-anak bangsa kita.

75. Selain itu, Penyediaan Perkhidmatan Kesihatan yakni IHH Healthcare Berhad sebagai yang kedua terbesar di dunia, serta penyelenggaraan fasiliti stesyen dan pengendalian Mekah Metro, adalah juga kejayaan anak-anak bangsa kita, dan segalanya ini hasil perjuangan UMNO.

Saudara dan saudari,

76. Bercakap di sudut ekonomi juga, dalam hal GST, rakyat perlu tahu, hakikatnya, jika sebelum tahun 2015, 31 peratus daripada pendapatan Kerajaan datangnya daripada hasil minyak.

77. Namun, akibat daripada penurunan mendadak harga minyak mentah dunia yang dijangka kekal rendah, akan menyebabkan hasil Kerajaan dijangka berkurang sekitar 30 bilion ringgit.

78. Jika ini berlaku, badan-badan pengabsah terkemuka di peringkat antarabangsa seperti Standard & Poor's dan Fitch Ratings, akan menurunkan taraf rating kredit negara.

79. Ini juga akan menyebabkan kadar-kadar faedah pinjaman seperti pinjaman peribadi, pinjaman perumahan dan pinjaman perniagaan melonjak naik.

Saudara dan saudari,

80. Implikasinya, menyebabkan ekonomi negara kita akan merudum, pelaburan akan terjejas, peluang pekerjaan pula menjadi terhakis.

81. Dalam konteks ini, tidak dapat dibayangkan, seandainya pihak Kerajaan tidak mempunyai keberanian politik untuk tetap melaksanakan GST, baki akaun semasa fiskal Kerajaan akan mencatat defisit sebanyak 10.6 bilion ringgit. Ia juga akan melonjakkan defisit negara daripada 3.1 kepada 4.8 peratus pada tahun pertama dan mungkin akan jauh lebih tinggi pada tahun-tahun berikutnya.

82. Akibatnya, Kerajaan mungkin terpaksa membuat pinjaman untuk membayar gaji penjawat-penjawat awam, termasuklah para guru dan anggota tentera.

83. Jika hal itu terjadi, tiada kenaikan gaji tahunan pada kakitangan, begitu juga elaun perjalanan, malah akan berlakunya pembekuan dan tiada pengambilan baru dibuat, hingga barangkali terpaksa mengecilkan pula saiz perkhidmatan awam. Hal ini, mungkin menjejaskan kebajikan seramai 1.61 juta orang kakitangan Kerajaan.

84. Syukur atas petunjuk Allah, pelaksanaan GST oleh pihak Kerajaan menjadi satu langkah yang amat tepat, sekalipun tidak popular, dan, Alhamdulillah, hasil kutipan GST-lah yang menjadi penyelamat, melindungi rakyat daripada ditimpa kesusahan yang lebih berat jika ia tidak dilaksanakan.

Saudari dan saudari,

85. Selain itu, saya ingin menyebut, kejatuhan nilai matawang, yang menjadi kebimbangan bukanlah kerana kegagalan kita mengurus ekonomi negara, tetapi adalah disebabkan oleh faktor-faktor luaran antaranya, kejatuhan harga minyak dan komoditi-komoditi lain, pengucupan kepada kadar pertumbuhan ekonomi negara China serta kadar faedah di Amerika Syarikat yang dijangka naik.

86. Semuanya ini, adalah diakui oleh dunia sebagai faktor luaran sebagai punca bukan sahaja terhadap Malaysia, malah turut terkesan kepada kebanyakan negara ekonomi yang sedang membangun.

87. Malah, negara seperti New Zealand dan Australia pun turut mengalami penyusutan yang teruk.

Saudara dan saudari,

88. Dari sudut yang lain, kita mengatur syukur kepada Allah SWT kerana lebih daripada 90 peratus perkara-perkara dalam Akujanji-Akujanji, yang dibuat semasa Pilihanraya Umum 13 yang lalu, telah berjaya Kerajaan kota dan tunaikan.

89. Bukti-buktinya, boleh dilihat pada pameran di luar dewan sana. Apa yang mustahak, ia menjadi tanda bahawa kita adalah sebuah Kerajaan yang menepati janji-janjinya.

90. Namun apa pun, kita perakui, masih terdapat 2 atau 3 perkara yang besar dan subjektif, seperti perumahan rakyat dan kos sara hidup, yang saya dan rakan-rakan kepimpinan negara faham bahawa isu ini adalah besar dan menjadi keresahan utama kepada rakyat.

91. Pokoknya, kita akan terus berusaha, bagi meringankan beban rakyat dengan pelbagai bantuan seperti BR1M, Klinik Rakyat 1Malaysia, Kedai Rakyat 1Malaysia dan projek-projek Perumahan Mampu Milik serta kenaikan gaji minima dan juga kenaikan gaji tahunan untuk penjawat awam.

92. Di atas semuanya, yang terlebih penting, saya mahukan agar UMNO tidak hilang fokus dalam mempastikan segala akujanji itu terus kita tunai dan lunaskan.

Saudara dan saudari,

93. Bercakap dari sudut ekonomi lagi, yang turut diperkatakan kini, adalah tentang Perjanjian Perkongsian Trans-Pacific atau TPPA, yang merupakan perjanjian perdagangan bebas yang komprehensif, merangkumi pelbagai skop dan bidang.

94. Meskipun demikian, suka saya maklumkan bahawa, kita sesekali tidak apologetik dalam mempertahankan Agenda Bumiputera, waima ketika berunding dalam perjanjian TPPA.

95. Bahkan, kita telah mencatatkan satu lagi sejarah di mana, anggota-anggota TPPA telah menerima dan mengiktiraf Dasar Bumiputera sebagai sebahagian daripada terma-terma TPPA di peringkat global.

96. Ertinya, perjuangan UMNO sudah berjaya dan agenda Bumiputera bukan lagi sekadar menjadi agenda nasional, sebaliknya kini, agenda Bumiputera sudah diangkat dan diiktiraf di persada dunia.

97. Inilah yang dinamakan Tahaluf Iktisadi, yakni kerjasama di bidang ekonomi.

98. Sebetulnya pun, kita mengambil contoh daripada kisah sahabat Nabi, Abdul Rahman bin Auf, yang dianggap sebagai tokoh perniagaan disegani dalam sejarah Islam, sebab beliau berani bersaing bukan sahaja dalam pasaran Islam bahkan orang-orang Yahudi.

99. Jelasnya, perjuangan UMNO, tidaklah terhenti setakat wawasan 2020 sahaja kelak. Malah, menjelang tahun 2030, kita mensasarkan untuk berada pada kedudukan 10 negara terbaik yang paling kompetitif di dunia.

100. Lagi pula, kita mahu kemakmuran negara akan berterusan, bukan sekadar untuk 50 tahun atau sekurun lagi, bahkan untuk tempoh yang lebih panjang dari itu.

Saudara dan Saudari,

101. Ringkasnya, selama puluhan tahun, di bawah kepimpinan UMNO, yang menonggak Kerajaan, pelbagai kejayaan telah kita raih dan nikmati.

102. Antaranya, kita berjaya memperkukuhkan dasar pendidikan negara, sehingga melahirkan ratusan ribu graduan yang cemerlang, yang akhirnya menjadi cendekiawan, para teknokrat, ulama dan usahawan cemerlang.

103. Realitinya, ikhtiar UMNO selama ini, telah merubah lanskap kehidupan orang-orang Melayu dan Bumiputera kepada yang lebih baik ataupun disebut mobiliti sosial yang berlaku secara menegak, dalam tempoh hanya satu generasi.

Contohnya:

Anak buruh kasar telah menjadi Menteri,

Anak penoreh getah menjadi Timbalan Menteri dan Ketua Menteri,

Anak nelayan telah menjadi Menteri Besar,

Anak petani dan pekebun menjadi Ketua-ketua Setiausaha, para cendekiawan terkemuka, ahli-ahli korporat serta pemimpin-pemimpin masyarakat.

104. Sebagai misalan, saya tersentuh hati, pabila dimaklumkan bahawa, betapa sukar dan susahnya hidup sewaktu membesar dulu, ada hari makan gulai berlauk ikan kembung, manakala esoknya pula hanya dapat menjamah kuahnya sahaja.

Tapi sekarang, Alhamdulillah, tokoh penjawat awam yang saya sebutkan ini, dah pun menjawat jawatan begitu tinggi, yakni sebagai Ketua Setiausaha Negara.

105. Kisah kedua, ada juga yang dulu-dulu keluarganya terpaksa berpindah dari pedalaman ke jalan besar, semata-mata supaya anaknya itu dapat didedahkan kepada arus pembangunan negara dan menjadi lebih terbuka lagi terdidik.

Tindakan keluarga itu ternyata membawa manfaat. Hari ini, tokoh politik dari negeri Cik Siti Wan Kembang tersebut, telah pun berjaya menjadi seorang menteri.

106. Kisah ketiga, masih ingatkah kita lagi, semasa perhimpunan Agung UMNO tahun lalu, apabila salah seorang perwakilan, asal dari keluarga yang sangat daif dan susah di pedalaman Kedah, kini merupakan antara Doktor Pakar Otopedik termuda dalam negara ini dan telah tersenarai dalam 8 orang finalis calon angkasawan negara.

Apa yang menginsafkan kita, pabila saudara Dr Nawar ini, mengakui bahawa, 'setiap butir nasi yang dijamah dan dimakan, adalah rezeki kurniaan Allah, hasil titik peluh perjuangan UMNO.'

Saudara dan Saudari,

107. Hasrat hati saya, alangkah indahnya, jika lebih ramai, bukan sahaja para perwakilan, tetapi kesemua ahli UMNO atau sebolehnya seluruh rakyat Malaysia mensyukuri kehidupan sedemikian sekali dan dengan limpahan rezeki yang dirasai ini sebagai hasil perjuangan parti kita.

Saudara dan saudari,

108. Kata orang, sudah terang lagi bersuluh. Sebagaimana yang saya sebutkan tadi, jelas sekali, sebegitu banyak warna-warna kejayaan orang Melayu dan Bumiputera, yang telah dilakar dan dilukis hasil perjuangan UMNO, tidak terungkap oleh kata-kata, tak terhitung pula oleh angka.

109. Apatah lagi menjelang Mei tahun depan, UMNO akan mencecah usianya yang ke-70 tahun, sekaligus memegang rekod sebagai parti yang berjaya mempertahankan kemampuan dan kalibernya, mengemudi Malaysia yang pesat membangun, sejak dulu, kini dan insyaAllah selamanya.

110. Lalu, saudara dan saudari seperjuanganku, marilah kita bersama memberi tepuk semangat yang gemuruh, kepada UMNO parti tercinta yang telah berjasa kepada nusa dan bangsa ini.

Saudara dan saudari,

111. Begitulah saya, sebagai ahli parti dan Presiden UMNO yang taat dan setia, pabila tibanya bulan Mac tahun depan, genaplah penglibatan saya selama 40 tahun, bersama parti ini, tanpa sekalipun, pernah meninggalkannya.

112. Apatah lagi, saya yang lahir dari leluhur UMNO, mana mungkin bersurut pulang atau sesekali berbalik haluan. Kata pepatah orang Bugis, sekali layar sudah dikembang, saya berikrar bermati-matian akan terus memimpin perjuangan mulia ini, bagi membela orang Melayu dan Bumiputera.

Saudara dan saudari,

113. Malangnya, ada sesetengah pihak yang telah dan sedang menebuk lubang bahtera perjuangan ini, dengan tujuan menenggelamkan lawannya.

114. Sayang seribu kali sayang, mereka terlupa bahawa tindakan khianat sedemikian, bukan setakat boleh melemaskan pihak lawannya, akan tetapi, akhirnya yang karam dan tenggelam, adalah seluruh bangsa keturunan dan tamadun kita ini.

Saudara dan saudari,

115. Berhubung soal ini, sarjana-sarjana agama, antaranya Ahli Majlis Fatwa Masjidil Haram, Sheikh Dr Sulaiman Saloomi, sendiri pun, menyatakan tentang haram hukumnya menggulingkan Kerajaan.

116. Apatah lagi, melalui demontrasi jalanan, sehingga tergamakkah kita melihat pabila segelintir kaum lain, dengan beraninya memijak-mijak gambar-gambar para pemimpin Melayu Islam kita.

117. Demikian juga, saudara dan saudari, saya telah meminta pendapat beberapa orang alim ulamak, berkaitan bagaimanakah yang dikatakan sesebuah Kerajaan itu zalim serta layak ditumbangkan.

118. Soalnya, apakah kepimpinan Kerajaan kini yang telah berikhtiar sehabis baik, merintis berjuta jalan, demi maslahah rakyat, apakah itu boleh dihukum sebagai Kerajaan yang zalim?

119. Sebaliknya, baru-baru ini di dewan undangan negeri Pulau Pinang di bawah Kerajaan DAP, ADUN PKR Penanti, di Permatang Pauh, telah menangis teresak-esak dan tersedu sedan, mengenangkan nasib para pengundi di kawasan beliau, terutamanya orang-orang Melayu yang katanya, tidak diperendah dan tidak dipeduli oleh Ketua Menteri mereka sendiri.

120. So, tengoklah apa yang berlaku, sampai begitu sekali. Walhal, syukurlah tidak pernah terjadi dalam sejarah Barisan Nasional, selama puluhan tahun, sampai ada yang menangis seperti itu.

121. Realitinya, siapa yang zalim sebenarnya? tepuk dada, tanyalah selera.

Saudara dan saudari,

122. Pucuk pangkalnya, janganlah hendaknya dipersiakan apa yang kita secara susah payah raih dan kecapi. Nanti menyesal sudah tidak berguna lagi.

123. Kita kena sentiasa beringat, di perhimpunan yang dirahmati inilah, orang-orang Melayu berkampung. UMNO inilah tempatnya kita menumpang manja, mengadu suka dan duka.

124. Di perhimpunan bertuah inilah, saban tahun kita keramatkan segala usul yang akhirnya menjadi dasar-dasar negara.

125. Ingat, ingat ya, di sinilah UiTM dimartabatkan, di sinilah nasib penjawat awam dibela, di perhimpunan ini jugalah Raja-Raja Melayu terus dipermuliakan.

126. Dan, yang paling utama, di jamaah dan himpunan inilah, syiar agama Islam dipertinggikan, dan di perhimpunan inilah juga orang Melayu menghitung masa depan keturunan mereka, agar tidak merempat di watan sendiri.

Saudara dan saudari,

127. Selain itu, dewasa ini, institusi Bumiputera seperti UiTM, bukan lagi calang-calang menara gading. Pasukan debatnya telah memenangi kategori utama dalam pertandingan debat intervarsity paling kompetitif di dunia, yang berlangsung di Universiti Cambridge.

128. Tidak lupa kepada para pendebat dari Universiti Islam Antarabangsa Malaysia, yang telah mengharumkan nama Malaysia di persada dunia apabila memenangi kategori English as second language dalam pertandingan yang sama.

Tahniah dan syabas kita ucapkan kepada mereka.

Saudara dan saudari,

129. Seterusnya, seperkara lagi yang ingin saya kongsikan dari hati ke hati, dalam melayari pimpinan dan pentadbiran negara ini, waima siapa sahaja yang duduk di kerusi sebagai sebagai Perdana Menteri, sekaligus juga seorang Presiden parti, bukan sekadar sekali-sekala, namun hampir setiap masa, saya dihadapkan dengan pelbagai dilema dan punya tiada pilihan, bahkan terpaksa membuat keputusan-keputusan yang berat dan keras, namun, demi kepentingan parti, setelah disepakati secara syura oleh Majlis Tertinggi UMNO.

130. Ternyata, ada waktunya, kalau atas dasar seorang sahabat, tidak mungkin saya mengambil keputusan yang luka lagi melukai.

131. Namun, bak kata kearifan Inggeris, if you wish to please everybody, you will end up pleasing no one.

132. Lalu, atas nama survival dan kepentingan parti, tindakan-tindakan tertentu, terpaksa dengan berat hatinya diambil.

133. Ini, saya rujuk kepada antaranya rombakan Kabinet, bagi memperkukuhkan lagi barisan Jemaah Menteri dalam membina kesepakatan dan kesetiaan, sebagai satu pasukan yang padu, berasaskan konsep collective responsibility, sebagai satu saf atau pasukan yang mantap lagi jitu.

134. Tambahan lagi, perjuangan UMNO bukan sahaja di Tanah Semenanjung, bahkan kita akan terus membantu rakan-rakan seperjuangan kita, yakni parti komponen Barisan Nasional, dalam usaha membela untung nasib rakyat di Sabah dan Sarawak.

135. Oleh itu, baru-baru ini, saya telah umumkan bahawa, lebih banyak kuasa pentadbiran atau empowerment, yang membabitkan jabatan dan agensi persekutuan bakal diberikan kepada Kerajaan negeri Sabah dan Sarawak.

136. Tidak cukup sekadar itu, dalam Bajet 2016, kita zahirkan komitmen, dengan pembinaan Lebuhraya Pan Borneo sepanjang 1,796 kilometer, yang bebas daripada sebarang bayaran tol.

Saudara dan saudari,

137. Begitu juga halnya bagi negeri Sabah. Di bawah kepimpinan UMNO dan Barisan Nasional, kita terus bermati-matian mempertahankan tanah Sabah daripada penceroboh yang tidak diundang.

138. Akan tetapi, kita berasa sangat kesal, tatkala kita mempertahankan kedaulatan bumi Sabah, daripada pengganas, ada pula individu-individu tertentu yang tergamak, malah sanggup bertemu dengan pihak yang pernah dikaitkan dengan penceroboh di Lahad Datu.

139. Perbuatan ini sememangnya sungguh tidak bertanggungjawab, sungguh mengguris hati, bahkan boleh dianggap sebagai satu penghinaan terhadap keluarga dan para perajurit serta pengkhianatan terang-terangan pada negara.

140. Di atas semuanya, Kerajaan akan terus mempastikan keselamatan bumi Sabah, supaya negeri di bawah Bayu terus kekal bersama Malaysia, makmur sentosa, buat selama-selamanya.

Saudara dan saudari,

141. Sejak akhir-akhir ini, rakyat sering dimomok-momokkan oleh parti pembangkang, kononnya, mereka adalah alternatif untuk menggantikan Kerajaan Barisan Nasional.

142. Contoh yang sangat ketara sekarang, betapa DAP, cuba 'menguasai' parti-parti lain dalam pakatan pembangkang.

143. Ini dapat kita lihat, bila mana ada di kalangan pemimpin mereka, yang telah menyatakan hasrat untuk bertanding di 8 kerusi DUN, yang dimenangi oleh PAS di Selangor sebelum ini, pada Pilihanraya Umum ke-14 kelak.

144. Lebih-lebih lagi DAP di Sarawak, dengan angkuhnya memutuskan hubungan dengan PAS dan PKR, kerana ingin bertanding lebih banyak kerusi pada Pilihanraya Negeri Sarawak nanti.

145. Itulah dia DAP, yang tidak pernah setia dengan rakan gabungannya. Tahun 1990, mereka membentuk gabungan pembangkang. Lalu berpecah pada tahun 1995. Bergabung semula di tahun 1999. Kemudian tahun 2004, berpisah lagi.

146. Seterusnya, DAP mencuba lagi berpakat di tahun 2008 dan 2013 dengan PAS dan PKR. Kalau nak ikutkan perumpamaan orang berkahwin, sudah tiga kali jatuh talak. Nampaknya, besok-besok, kalau pecah pulak dengan Pakatan Harapan, tak taulah pulak talak berapa nak pakai nanti.

147. Mutakhir ini pula, parti PAS telah disepak dan diterajang keluar daripada pakatan mereka macam itu saja.

148. Ternyata, puak-puak DAP ini, tak pernah bersatu hati dengan pakatan mereka. Cubalah kita fikir dan renung-renungkan. Nak berpakat pun payah, jadi, macam mana nak perintah negara?

Saudara dan saudari,

149. Bersabit perkara ini, selagi saya memimpin, seruan saya kepada rakan-rakan dan saudara saudari seperjuanganku sekalian bahawa, kita sekali-kali tidak akan membiarkan individu tertentu bercakap sembarangan, kononnya kita perlu menjurus kepada two-party system atau sistem dua parti.

150. Mana boleh?. Mana boleh perkara ini kita terima? Bukan atas dasar kita tidak faham pengertian demokrasi, tetapi, dari sudut falsafah dan perjuangan UMNO itu sendiri, yang memartabatkan bangsa dan mempertinggikan syiar Islam, saya ingin bertanya kepada perwakilan dan ahli UMNO semua, takkan kita tidak faham akan bahayanya, akibat seruan yang tidak bijaksana itu?

151. Benda inilah, hal inilah, perkara inilah, orang melayu kita, orang UMNO kita, kena berjaga-jaga dan berwaspada.

152. Jangan sampai kita tersilap langkah, jangan sampai kita terjun ke dalam perangkap ini.

153. Realiti politik di Malaysia hari ini, rakyat mempunyai cuma dua pilihan sahaja, sama ada coalition, yang dipimpin oleh UMNO, ataupun satu lagi coalition yang dipimpin atau didominasi oleh DAP.

154. Maksud saya, seandai dan sekiranya UMNO ditolak, negara ini akan diperintah oleh mereka yang anti perjuangan Islam serta menolak perjuangan Melayu dan Bumiputera.

155. Bencananya, yang akan menimpa, apakah kita mahu masa depan anak cucu dan agama Islam dipertaruh kepada selain daripada kepimpinan Melayu dan Islam sedia ada? Nauzubillah.

UMNO MENUJU ISLAM YANG AUTENTIK, SEJATI LAGI MURNI

Saudara dan saudari,

156. Menjengah jendela Islam dan perjuangan UMNO terhadapnya, selama berdekad-dekad, parti ini, telah menyongsong pembawaan syiar Islam, yang memenuhi tuntutan kerangka Maqasid Syariah.

157. Sampai kini, Malaysia semakin dikenali sebagai sebuah negara Islam progresif lagi dinamik, seraya menjadi contoh di kalangan negara membangun serta negara Islam yang lain di dunia.

158. Kita bukan beromong kosong, fakta ini dikukuhkan melalui Indeks Syariah Malaysia, yang saya lancarkan pada 10 Februari 2015 yang lalu, sebagai yang pertama seumpamanya di dunia.

159. Insya-Allah, awal tahun hadapan hasil penilaian pertama bakal diumumkan dan bersandarkan dapatan ini, saya selaku Presiden UMNO dan Perdana Menteri berikrar dan berjanji akan komited sepenuhnya untuk memperkembang dan mempertinggikan syiar Islam di Malaysia.

160. Barulah, sebuah negara Islam yang digelar "Baldatun Toy-yi-batun wa Rob-bun Ghofur" akan terbangun dan terwujud jua di Malaysia. InsyaAllah.

161. Sesungguhnya, inilah rupawajah Islam yang menjadi jajaran dan pedoman perjuangan UMNO, yang telah kita junjung.

162. Dalam mengangkat syiarnya pula, kita tidak tunduk kepada mana-mana kuasa besar seperti yang didakwa oleh sesetengah pihak.

163. Pucuk pangkal, kalau kita takut, mana mungkin saya membuat keputusan menjejakkan kaki ke bumi Gaza, tanah para Anbiya' di saat-saat kemelut masih meruncing ketika itu.

164. Bahkan terbukti, perjuangan ini telah kita bawa dengan beraninya, hingga ke Podium Pertubuhan Bangsa-Bangsa Bersatu.

165. Jelasnya, kepimpinan UMNO akan terus beristiqamah bagi membantu perjuangan saudara seakidah kita di Palestin. Allahu Akbar! Allahu Akbar!

166. Terkini, semalam saya sendiri telah menerima 3 keluarga seagama kita, yang bernasib malang dari Syria untuk diberi perlindungan dan kehidupan baru.

167. Sememangnya, Islam itu tinggi dan tiada yang lebih tinggi daripadanya. Maka berbenar-benarlah sabda junjungan mulia Nabi Muhammad, antaranya pada peristiwa perang Khandak. Lantas, UMNO yang menjunjung Islam sejati atau The Authentic Islam, pasti diperkekalkan oleh Allah perjuangannya sampai bila-bila.

PERPADUAN UMMAH

Saudara dan saudari,

168. Sesungguhnya, kita hidup di dunia ini hanya sekali dan sementara saja. Harta, kuasa dan pangkat hanyalah pinjaman dari yang Maha Esa.

169. Dimadah orang juga,

anak punai, anak merbah,

terbang tinggi buat sarang,

anak sungai kan berubah,

inikan pula hati orang.

170. Jelasnya, insan itu sifatnya, berbolak balik. Secara manusiawinya kita tidak ada yang sempurna. Namun, perjuangan ini, perjuangan ini, mesti kita sempurnakan.

171. Berdiri di atas perkara dan topik ini, teringat saya petikan kata-kata Sheikh Abdullah Fahim, seorang ulama besar negara dari Pulau Pinang, yang juga Nenda kepada mantan Perdana Menteri Pak Lah Badawi.

172. Sheikh Abdullah Fahim mengatakan, bahawa: "...orang Islam perlu memperbaiki perbalahan sesama mereka, dan setelah berdamai, penyatuan yang terbina itu diharap akan berkekalan kerana, itulah satu-satunya senjata yang boleh memperkuatkan perpaduan orang-orang Melayu dan Islam.

173. Malah, apabila bercakap tentang perpaduan ummah ini juga, teringat saya kepada ayat suci Al-Quran, yang dimasyhurkan oleh pujangga Arab bahawa:

"Jika kita terlalu suka pada seseorang atau sesuatu kumpulan, maka berpada-padalah, kelak kita mungkin menjadi terlalu benci pada seseorang atau kelompok itu. Sebaliknya, jika kita terlalu benci pada seseorang atau sesatu kumpulan, maka berpada-padalah juga, mana tahu satu hari kelak, kebencian itu berubah kepada rasa suka dan cinta kepada mereka."

174. Maka saudara dan saudari, kita di dalam UMNO, berasa lega, malah gembira, apabila PAS, kini tidak lagi bersama pakatan pembangkang.

175. Dengan hati yang terbuka dan nubari yang merdeka, kita hulurkan tali silaturrahim, kita hulurkan ikatan ukhuwah menuju kesempurnaan membina sebuah Malaysia di atas syariatnya.

Saudara dan saudari,

176. Walaupun demikian, sekali pun kita begitu mendambakan satu perpaduan ummah, namun, di atas segalanya yang paling utama dan paling mustahak, marilah mendokong usaha untuk kesatuan dan solidariti dalaman UMNO itu sendiri terlebih dahulu.

Saudara dan saudari,

177. Kerana itulah, meskipun hati saya telah terguris dan terluka dengan begitu mendalam, tetapi saya selaku Presiden, mengambil pengajaran daripada agama kita, saya memilih untuk berjiwa besar.

178. Tambahan lagi, sebagai satu Jemaah dan organisasi, sudah tentu kita mempunyai disiplin tersendiri.

179. Sebagai mana Islam telah meletakkan garis batasan, tiap sesuatu itu ada sempadannya.

180. Makanya, saudara dan saudari, janganlah kita sesekali melangkaui sempadan dan batasan itu.

Saudara dan saudari,

181. Atas segalanya, jika Sukarno pernah berkata, berikan daku 10 pemuda, nescaya aku mampu menggegarkan dunia.

182. Saya pula, Najib Razak, mahukan terdiri dan terbangunnya sepasukan wanita, pemuda dan puteri yang taat lagi setia, bantulah saya, memacu Malaysia menuju puncak hingga ke mercu-nya.

183. Biar mati berkalang tanah, perjuangan UMNO tidak akan dibiar musnah.

184. Gantungkanlah azam dan semangat yang tinggi, setinggi bintang di langit, biarpun ada yang berpaling tadah, biar berkali-kali kita ditolak supaya rebah, there shall be no retreat, no surrender,

no retreat!!! no surrender!!!

185. Demi kepentingan Islam, Melayu, UMNO dan Perpaduan Ummah.

Berpaut dan bertawakkal kepada Allah,... perjuangan UMNO ini, kita sempurnakan jua.

Hidup Melayu!

Hidup UMNO!

Hidup Barisan!

Hidup Malaysia

Wabillahi Taufik Wal Hidayah Wassalamualaikum Warahmatullahi Wabarakatuh.

Sekian, terima kasih.

“UMNO PENGGERAK TRANSFORMASI NASIONAL”
BismillahirRahmanirRahim,

Assalamualaikum Warahmatullahi Wabarakatuh,

Yang Berbahagia Pengerusi Tetap,

Timbalan Pengerusi Tetap,

YAB Dato’ Seri Dr. Ahmad Zahid Hamidi,

Naib Presiden Yang Kini Menjalankan Tugas-Tugas Timbalan Presiden,

YB Dato’ Sri Hishammudin,

satu-satunya pula Naib Presiden yang ada sementara kini,

Yang Berbahagia Ketua Wanita, YB Ketua Pemudadan YB Ketua Puteri,

Ahli-Ahli Majlis Tertinggi,

Para Perwakilan,

Ketua-Ketua Parti Komponen,

Para Pemerhati dan Wakil-Wakil Parti dari Dalam dan Luar Negara,

Dif-dif Jemputan, Para Hadirin,

Sahabat-Sahabat Media,

Seluruh Rakyat Malaysia Yang Dikasihi Sekalian, tidak kira di mana berada,

Hadirin dan hadirat semuanya.


MUKADIMAH

Alhamdulillahi, Alhamdulillahi Rabbil A’lamin wa biHi nastain.

1. Dimulai kalam, dengan mengangkat setinggi-tinggi pujian bahawa, Dialah Tuhan Yang Maha Kaya, Dialah Tuhan Yang Maha Berkuasa dan Dialah Tuhan Yang Paling Tahu segalanya.

2. Berbekalkan sifat Rahman dan RahimNya, pada pagi ini, 1 haribulan Disember 2016, bersamaan 1 Rabi’ul Awal 1438 Hijriah, kita sekali lagi diberi izin oleh Allah-Hu Ta’ala, untuk berhimpun dalam satu majlis yang awalnya semoga dirahmati dan mudah-mudahan perpisahannya jua, mendapat keampunan.

3. Demikian juga selawat dan salam ke atas Junjungan Besar, Nabi Muhammad sesempurna manusia, Kekasih Allah, yang terkepil namanya di sisi Tuhan Maha Esa.

Allahumma Solli Ala Saidina Muhammad, Wa a’la A-li Saidina Muhammad.

4. Mengambil sempena, dan mafhum daripada surah Al-Kahfi ayat 10, yang bermaksud, "Wahai Tuhan kami, kurniakanlah kami rahmat dari sisi-Mu dan sempurnakanlah bagi kami petunjuk yang lurus dalam urusan kami," seiring itu surah Al-Baqarah, ayat Ruqi-yah 102, sebagai penawar dan pelindung.

5. Kemudiannya, sebuah kisah diriwayatkan oleh Imam Al-Bukhari dan Imam Muslim, yang menceritakan Rasulullah mendapat bai’ah daripada para sahabat, untuk sentiasalah mendengar dan mentaati pemimpin dalam suka dan benci, dalam kesulitan mahupun kemudahan, selama mana pemimpin itu, tidak membawa kepada kekufuran, kezaliman, menyekutukan Allah, atau membawa mudarat kepada masyarakat.

UMNO DAN HIERARKI PARTI

Saudara dan Saudari Sekalian,

6. Tahun ini merupakan kali ke-13 saya berdiri di Podium dan pentas dalam dewan bersejarah lagi berkeramat ini, 5 tahun selaku Timbalan Presiden Parti dan masuk tahun ke-8 sebagai Presiden Parti UMNO.

7. Sesungguhnya, selama itulah, dari benak hati dan sanubari, saya berucap bukan sekadar seorang Presiden Parti, atau selaku Perdana Menteri, tetapi yang lebih ulung dan lebih utama dari itu, saya, Najib Razak, adalah seorang Melayu, seorang Islam, seorang Bumiputera dan seorang Anak Malaysia.

Sebelum itu, saudara dan saudari,

8. Seperti digurindam orang dulu-dulu, Patah Tumbuh Hilang Berganti, maka,kalau hilang di hujung Pagoh, syukur, telah kita jumpa di Bagan Datoh, kita raikan kini, saudara Dato’ Seri Dr. Ahmad Zahid Hamidi, Timbalan Perdana Menteri dan kini sebagai Naib Presiden yang menjalankan kerja Timbalan Presiden Parti.

Tepukan tahniah kepada beliau.

9. Seterusnya, jika ada yang sudah beralih arah dan tidak ‘semporna’ lagi, maka ‘se-afdhal-afdhalnya’, yang kita mahukan seorangyang setia dan tidaklah pula bersombong-sombong, Itulah dia Dato’ Seri Hishammuddin dari Sembrong.

Marilah berikan tanda sokongan kepada Hisham.

10. Serentak dengan itu, saudara dan saudari, saya terus yakin juga percaya bahawa, UMNO Bahagian Pagoh dan UMNO Bahagian Semporna secara keseluruhannya, akan tetap berdiri teguh dan setia dalam mendokong pimpinan parti serta Kerajaan yang ada.



UMNO DAN BUDAYA SANTUN MELAYU

Hadirin dan Hadirat Sekalian,

11. Sebetulnya, sejak beberapa bulan lalu, dalam menghadapi pelbagai cabaran, sama ada di peringkat parti mahupun Kerajaan, apabila tidak henti-henti diasak dan dipertohmah oleh pihak lawan, saya sering berfikir masak-masak, akan apakah approach atau pendekatan ucapan, yang hendak saya sampaikan pada perhimpunan yang bermakna kali ini.

12. Ternyata, apabila saya berjumpa ramai pihak dalam proses menyediakan ucapan ini, berbagai pandangan diterima antaranya supaya, saya tidak perlu lagi bersifat gentleman dan berlembut, sebaliknya, hendaklah sekarang ini, bernada lebih keras, menjawab cemuhan-cemuhan, segala maki hamun, dan membalas kembali cercaan serta tuduhan oleh pelbagai pihak termasuk Dr. Mahathir bersama konco-konconya itu, dengan kata-kata cacian yang juga kesat lagi kasar.

Namun, saudara dan saudari, sabar, sabar itu sebahagian daripada iman.

13. Kerana, semakin hari, semakin saya renung semula saranan-saranan itu, saya berasakan adalah lebih baik mengambil sifat yang mulia dengan berpegang kepada pesanan Rasulullah kepada isteri Baginda Saida-tina Aisyah, agar berlembutlah dalam kata-kata, walaupun terhadap lawanmu.

14. Tambahan lagi, sifat-sifat mulia orang-orang Melayu, seperti disesuaikan daripada madah Sasterawan Negara Usman Awang dan Sasterawan Melayu-Riau Tenas Affendy.

Melayu itu orang yang bijaksana,

Budi bahasanya tidak terkira,

Kurang ajarnya masih beralas dan bersantun,

Kalau berkelahi biarlah cara Melayu,

Kalau menikam pula, pun dengan berpantun,

Walau menyanggah dikuntum senyum,

Kalau merayu dan meminta,

Hendaklah pada yang kasih dan sudi memberi.

Mencontoh biarlah pada yang senonoh,

Berteladan pada yang sepadan.

Adil menjadi hakim,

Amanah dalam bersumpah,

Sekalipun begitu, walau watak Melayu menolak permusuhan, setia dan sabar tiada sempadan,

biar berkecai tulang, hatta hancurnya badan,

PANTANG PENDEKAR, MENINGGALKAN GELANGGANG!!!

"UMNO: PELAKSANA WASIAT PUSAKA, HARAPAN SEJATI KESEJAHTERAAN NEGARA BANGSA"

BismillahirRahmanirRahim, Assalamualaikum Warahmatullahi Wabarakatuh,
Yang Berbahagia Pengerusi Tetap,
Timbalan Pengerusi Tetap,
YAB Dato' Seri Dr. Ahmad Zahid Hamidi, Timbalan Perdana Menteri,
YB Dato' Seri Hishammudin Tun Hussein, Naib Presiden UMNO,
Yang Berbahagia Ketua Wanita, YB Ketua Pemuda dan YB Ketua Puteri,
YB Setiausaha Agung UMNO,
YB Bendahari UMNO,
Ahli-Ahli Majlis Tertinggi,
Para Perwakilan,
Ketua-Ketua Parti Komponen,

Para Pemerhati dan Wakil-Wakil Parti dari Dalam dan Luar Negara,
Dif-dif Jemputan,
Para Perwakilan Mahasiswa Pelapis Negara Bangsa, Hadirin-Hadirat,
Sahabat-Sahabat Media,
Seluruh Rakyat Malaysia Yang Dikasihi Sekalian, tidak kira di mana anda berada,

Khususnya buat Generasi Pewaris Transformasi Nasional 2050 sekalian,

BAHAGIAN I : MUKADIMAH

Alhamdulillahi Rabbil A'lamin wa biHi nastain.

1. Terlebih dahulu, marilah kita sama-sama Bernaik Saksi Bahawa, Tiada Tuhan yang Selayaknya Disembah Melainkan Allah yakni Dia, serta para MalaikatNya, yang berSelawat ke atas Nabi Junjungan.

2. Lalu,... diseru ke atas orang-orang yang beriman bagi mengucapkan; Allahumma Solli Ala Saiyyi-dina Muhammad, Wa a'la A-li Saiyyi-dina Muhammad.

3. Pertama-tamanya, pada pagi yang penuh permai, 7 haribulan Disember 2017, bersamaan 18 Rabiul Awwal 1439 Hijriah, marilah kita mendoakan agar majlis ini menjadi perhimpunan yang dirahmati dan penangguhannya nanti sebagai satu amal yang diberkati oleh Allah, mudah-mudahan.

4. Sehubungan itu, bagi kali yang Ke-68, kita berasa sungguh bersemangat,...

melihatkan,... Pusat Dagangan Dunia Putra ini,... penuh sesak, dengan ahli UMNO serta para tetamu, yang berduyun-duyun,... tidak pernah suasana meriah sebegini, hingga membuatkan kita sungguh teruja,... sampai amat merinding dan berdiri tegak!,... bulu roma,... bahawa,... semangat United Malays National Organisation atau UMNO, selagi hayat kita di kandung badan,... AKAN MARAK,... TERUS BERNYALA-NYALA,...

Hidup UMNO! Hidup UMNO!

Saudara dan Saudari,

5. Sayugia ingin dialu-alukan, Ahlan Wa Sahlan, kehadiran keseluruhan 2,718 perwakilan dari 191 bahagian UMNO, seluruh negara, bermula dari Padang Besar, Perlis di sempadan Siam, membawa ke Penghujung Tanah Besar Asia di Tanjung Piai, Johor, sehingga ke Simpang Mengayau, at the tip of Borneo di Kudat dan Sandakan Sabah.

6. Sememangnya lagi, seperti yang dapat kita saksikan, perhimpunan hari ini ternyata sungguh berbeza,...auranya pun cukup luar biasa,... kerana,... inilah satu persidangan yang sangat dinanti-nantikan oleh kita semua.

7. Apatah lagi, akan dirakam sejarah,... dengan catatan rekod kehadiran paling banyak jumlah perwakilan, ahli dan para pemerhati serta orang ramai,... berbondong-bondong,... melimpah ke seluruh lantai-lantai PWTC ini, dengan jumlah, yang dikhabarkan seramai lebih 30 ribu orang.

8. Lalunya, sampai buntang mata Saya, sejak dari awal, Saya sampai ke dewan bertawarikh ini, kerana,... menyaksikan betapa semaraknya, lautan merah warna perjuangan, sebagai simboliknya, akan terus berkibar kencang,... panji UMNO,... SANG SAKA BANGSA.

Saudara-Saudari,

9. Inilah,... perlambangan sebuah keyakinan bahawa,... Saya,... Najib Razak selaku PRESIDEN UMNO TIDAK BERSEORANGAN,... bermakna juga KEPIMPINAN KAMI YANG DI ATAS INI TIDAK BERSENDIRIAN,...

10. Sebabnya,... tanpa sokongan tuan-tuan, AHLI-AHLI TEGAR LAGI SETIA UMNO,... yang di dalam dewan ini,... waima,... di mana jua saudara berada, apalah ertinya, kami para pimpinan yang berada di atas ini.

11. Maksudnya,... kalau sebeginilah petanda dan tamsil semangat yang dizahirkan oleh sosok-sosok para ahli dan orang-orang UMNO,... Saya yakin dan penuh percaya bahawa,...

12. UMNO akan terus malar dan segar, untuk hidup memimpin,... bukan sekadar 30 tahun mendatang,... malah,... InsyaAllah,... bagi tempoh SERIBU TAHUN LAGI!

13. Dengar baik-baik,... saudara-saudariku,... panglima-panglima,... wirawati-wirawati serta para hulubalang bangsa dan agama,... SEANDAINYA HARI INI,... ditiupkan semboyan,... seraya dipalu genderang perang,... saya mahu bertanya,...

14. Apakah kita semua sudah bersedia untuk ke medan juang..?? BERSEDIAKAH KITAAAA??? BERSEDIAKAH KITAAAAA???

Syukur,.... Alhamdulillah.... kalau itulah jawapannya.

15. Bahkan, pada 11 Mei lalu, ketika mana meraikan Ulangtahun UMNO yang ke71, di Stadium Bukit Jalil,.. pastinya ramai masih ingat, kita sama-sama memanjat doa, yang diaminkan pula oleh ratusan ribu ahli UMNO, memohon setulusnya ke hadrat Allah Hu Ta'ala agar,...

Dilindungilah,... perjuangan parti UMNO ini,... Dirahmatilah,... segala usaha yang kita lakukan,... demi agama, bangsa dan negara,... serta Diberkatilah,.. tanah tumpah bertuah ini.

16. Justeru,... kita terus merafak harapan membumbung kepada Yang Maha Penyayang,... biar pun burung-burung berhenti bersiulan,... sekalipun bumi ini kontang tidak menghijau lagi,... hatta alam sekeliling jadi membisu,... MOHON BARANG DIJAUHKANLAH OLEH TUHAN, SEBARANG MALA PETAKA, DARIPADA MENIMPA UMAT MELAYU BUMIPUTERA INI,...

17. Lantas, marilah kita beri tepukan sekuat-kuatnya, sebagai pembakar semangat bahawa,... pertemuan hari ini bukan biasa-biasa,... akan tetapi,... satu perkumpulan yang bakal diingat dan dikenang sebagai,... PENGHULU SEGALA PERHIMPUNAN.

18. Mustahaknya, mulai sekarang, OBOR 'PERANG' yang jamungnya telah mula berjulang, TIDAK SESEKALI BOLEH DIBIARKAN PADAM,... DEMAMNYA pula, TIDAK AKAN KEBAH-KEBAH, melainkan,... melainkan,... SELEPAS KITA MENANG BESAR DALAM PILIHANRAYA UMUM KE-14 nanti. InsyaAllah.

Saudara dan Saudariku,

19. Apa yang penting,...

Datang bukan sebarang datang, Himpun tidak sebarang himpun, Walau ribut kemarau pun panjang, Meski taufan datang bergulung.

Perang kali ini,... yang bergelar BAPA SEGALA PILIHANRAYA, kita akan bertempur,...berlawan,... lawan habis-habisan!!

Allahu Akbar! Allahu Akbar!

BAHAGIAN II : BERPIJAK DI ATAS REALITI DAN CABARAN SEMASA

Saudara-Saudaraku, Para Pejuang Bangsa Sekalian,

20. Dalam keriuh-rendahan gelombang merah, dalam pada kita berasa asyik dan yakin dengan semangat yang berkobar-kobar,... jika sedemikian getarannya,... inilah detik-detik yang amat menyenangkan bagi kita semua.

21. Namun, pada masa yang sama, Saya ingin mengajak kita semua, untuk kembali BERPIJAK DI BUMI YANG NYATA.

22. Walau apapun,... sebagaimana dipesan orang tua-tua, sebelum kita melangkah lebih jauh lagi, kita harus sentiasa BERMUHASABAH DIRI DAN PARTI, menyorot serta MENAMPAR 'PIPI-PIPI' PERJUANGAN ini, seraya segera bangkit dari comfort zone, yang selama ini membikin kita alpa dan lalai.

23. Pucuk pangkalnya, dalam persidangan semustahak ini, kita tidak boleh setakat bercakap perkara manis-manis sahaja kerana, bak dipesan oleh Bapak Hamka, jika hidup ini antara pahit dan manis, maka perjuangan itu juga, antara kemenangan dan pengorbanan, antara keringat serta air mata.

24. Peri-pentingnya,... ahli-ahli dan jentera parti, hendaklah selalu berwaspada dan berada dalam mode kesiap-siagaan kerana,... tak berapa lama lagi, kita akan menempuh satu episod pilihanraya yang TER-GENTING lagi BERKEMUNCAK cabarannya,...

25. Bukan sahaja kepada bangsa Melayu Bumiputera,... UMNO dan Barisan Nasional,... Kestabilan serta Kedaulatan Negara,... masa depan Syiar Islam,... bahkan yang terpenting adalah,... NASIB ANAK CUCU KETURUNAN KITA, AGAR TIDAK MELARAT DEK UNTUNG, TERSUNGKUR MEREMPAT DI TANAH SENDIRI.

26. Itulah hakikatnya Saudara-Saudaraku, kita berada di celah-celah kekeruhan dan persimpangan percarian umat Melayu, yang ketika ini, sedang berpecah kepada pelbagai kumpulan dan fahaman politik dalam menentukan ARAH KOMPAS PERJUANGANNYA.

27. Justeru, kita patut berasa syukur serta bertuah kerana, dengan izin Allah Hu Ta'ala, masih lagi kekal berada dalam sebuah JEMAAH YANG KUKUH LAGI BERPADU, YAKNI PERTUBUHAN KEBANGSAAN MELAYU BERSATU,... UMNO!!

28. Realitinya UMNO telah terbukti sebagai satu-satunya parti yang masih tangguh dan bertahan teguh, dalam membela kepentingan orang-orang Melayu Bumiputera serta rakyat Malaysia, dan kekal sebagai Pe-Tunjang Utama, kepada parti komponen Barisan Nasional.

29. Manakala, inilah detik-detik penentu rakyat Malaysia keseluruhannya, agar tidak tersasar ARAH KOMPAS HALATUJU dalam menilai dengan matang, bukannya dengan emosi, apatah lagi terpengaruh dengan dakyah-dakyah pihak pembangkang di media-media sosial.

Sehubungan itu, Saudara dan Saudariku,

30. Ketahuilah, untuk Amanat Presiden kali ke-9 ini, sebetulnya tidak mudah bagi saya,... sehinggakan Saya mengambil masa yang agak panjang untuk mena'kul secara serius,... melalui siri-siri perbincangan, hati ke hati serta diskusi-diskusi percambahan minda yang mendalam lagi teliti,...

31. Bagi menentukan akan apakah intipati ucapan yang sewajarnya Saya sampaikan, dalam memenuhi amanah dan kedudukan ini. 32. Sebabnya,... Saya diingatkan berkali-kali dalam sesi-sesi perbincangan membikin ucapan ini bahawa,... dengan izin,... Today,... I shall speak not only in the interest of my Duty as the President of UMNO, nor as the Chairman of Barisan Nasional,... but,... but above all,...

33. My Utmost and My Paramount responsibility at this very important juncture, as the Leader, yakni,...

34. TUGAS DAN AMANAH, SEBAGAI SEORANG PERDANA MENTERI, BUKAN SEKADAR KEPADA LEBIH 3 JUTA AHLI UMNO,... MAHUPUN 7 JUTA AHLI BARISAN NASIONAL,... TIDAK JUGA TERHAD KEPADA 69 PERATUS BUMIPUTERA,... ISLAM MAHUPUN BUKAN ISLAM,...

35. Malah,... malah,... yang tertanggung di atas dua pundak dan bahu Saya adalah, ehwal kepentingan sejumlah lebih 32 juta rakyat Malaysia, dengan tidak mengira kaum,... latar keturunan,... apapun fahaman, mahupun agama.

36. Simpulannya,... Saya ingin mengajak Saudara-Saudari berfikir masak-masak tentang,... Pilihanraya Umum kali ini,... is not just another General Election,...

37. Kerana,... lebih termustahak daripada itu,... jika kali ini,... negara tergadai dan terlepas jatuh kepada pihak yang salah dan tidak bertanggungjawab,... apa yang bapa-bapa terdahulu dan kita semua bina dengan segala susah payah selama ini,... akan ranap dan musnah,... hancur berkecai di depan mata.

Saudara-Saudari,

38. Oleh itu, ketahuilah, pilihanraya kali ini, meletakkan kita di satu persimpangan pemutus lagi monumental, sebabnya di tangan kita adalah pilihan, yang akan menjadi penentu kepada THE FATE OF THIS NATION.

39. Ternyata ini bukan soal main-mainan, sebabnya PERCATURAN PERJUANGAN kali ini, cukup serius dan TIDAK ADA TAWARMENAWARNYA LAGI.

40. Sesungguhnya, tidak terbayang oleh kita, mimpi ngeri dan nasib buruk yang bakal menimpa.

41. Pertamanya, sanggupkah kita membiarkan Agama Islam dan Syiarnya, diperlekeh dan diperhinakan di tanah ini,...?

42. Keduanya, tergamakkah kita, melihat kedudukan Institusi Raja-Raja Melayu tidak lagi dimulia, bahkan akan didurhakai,... manakala, Institusi-Institusi kebanggaan orang Melayu Bumiputera seperti MARA, FELDA, serta Tabung Haji serta-merta pula nanti akan disisihkan,...

43. Begitulah juga dengan nasib UiTM, institusi kebanggaan UMNO Bumiputera, yang pastinya akan digagalkan objektifnya begitu saja, sekiranya pihak lawan memerintah.

44. Sementelahan itu, seandainya pembangkang mengambil alih, Para Penjawat Awam, yang menjadi tulang belakang Kerajaan selama ini, semestinya,... tanpa lengah-lengah lagi, akan dikuncupkan jumlahnya,...

45. Dan,... sudah tentu sekali, kesumat pihak lawan, sejak sekian lama, terhadap keistimewaan orang-orang Melayu Bumiputera, sebagai leluhur jati di pertiwi ini, dari bangsa yang mulia lagi merdeka, akan dipijak-pijak maruah dan TERGADAILAH KEINDUKKANNYA,...

46. Bahkan, lebih buruk dari itu, AKAN MEREMPAT, DICELAKAKAN SEHINA-HINANYA, SEHINGGA TERBANGSAT DI TANAHAIR SENDIRI.

47. Maka itu, kita mesti lekas-lekas sedar bahawa, Perhimpunan Agung dan Pilihanraya kali ini, bukan hanya demi UMNO, tidak juga untuk Barisan Nasional,... namun,... TERPIKUL ATAS KITA SEMUA,... MISI YANG AMAT BESAR,... bagi menentukan SURVIVAL yang sangat-sangat penting,... yakni DESTINI masa depan umat serta negara keseluruhannya.

Saudara-Saudari, Rakan-Rakan Seperjuangan Dalam Keluarga Besar UMNO ku Sekalian,

48. Dari itu,... marilah kita sama-sama renungkan sejenak,... seandai dan sekiranya,... UMNO, Barisan dan Negara ini tumpas ke tangan lawan,....

Apakah mungkin kita dapat bertemu lagi di Dewan berkeramat ini pada masa akan datang?

49. Masih terdengarkah lagi, gemanya Selawat ke atas Junjungan Besar Nabi Muhammad,...

PRESIDEN UMNO, Datuk Seri Najib Razak memeriksa perbarisan sebelum upacara menaikkan bendera UMNO sempena Perhimpunan Agung UMNO 2017. - Foto Shahril Badri Saali
PRESIDEN UMNO, Datuk Seri Najib Razak memeriksa perbarisan sebelum upacara menaikkan bendera UMNO sempena Perhimpunan Agung UMNO 2017. - Foto Shahril Badri Saali
SOL-LAL-LAH-HU, A'LAI-HI, WA SAL-LAM yang kita kasihi.

50. Mungkinkah dibenar berkumandangnya lagi lagu-lagu patriotik UMNO lambang bangsa bertuah ini? Bolehkah panji-panji UMNO terus berkibar?

51. Mampukah kita menahan rasa sebak dan sedih di dada, apabila kita tidak lagi bisa berkumpul seperti ini, dalam satu keluarga besar sebagai adik beradik UMNO.

52. Masa itulah,.... baru kita mengerti,... baru kita faham,... akan nikmatnya SEBUAH KESATUAN, mulianya hidup dalam perjuangan di bawah rimbunnya payungan Parti UMNO.

53. Tapi,... ketika itu, segalanya tidak bererti lagi,... tamatlah sudah riwayat Melayu sejati,... nobat dan nafiri pun tidak berbunyi lagi.

54. Pada waktu itulah, apabila cucu-cicit keturunan kita bertanya, kenapakah kita KECUNDANG dan MEMBIARKAN SEMUA INI BERLAKU,...

55. Jawapannya,... hanyalah DENGAN RAUT WAJAH SEJUTA PENYESALAN, SAMBIL BERLINANGAN AIR MATA, kita hanya mampu berkata kepada mereka,...

WAHAI ANAK CUCUKU,... AMPUNKAN,... AMPUNKANLAH,... DOSA-DOSA KAMI INI....

56. Lantas,... Saudara-Saudari seperjuanganku sekalian,... Saya pinta kepada semua, kalau kita tidak mahu semua itu terjadi,...

Maka BERSUMPAH dan BERJANJILAH,... BERSETIA dan BERIKRARLAH,... bahawa,...

BIAR PETIR MENYAMBAR DI LANGIT,... HATTA BERTANGKUP LANGIT DAN BUMI,... SAMPAI KE TETESAN DARAH YANG TERAKHIR,... KERAJAAN INI TETAP KITA PERTAHANKAN,... TANAH AIR INI TIDAK BO-LEH DIAMBIL LAWAN.

PRESIDEN UMNO, Datuk Seri Najib Razak berucap pada majlis perasmian Perhimpunan Agung UMNO 2017 di PWTC, Kuala Lumpur. - Foto Yusni Ariffin
PRESIDEN UMNO, Datuk Seri Najib Razak berucap pada majlis perasmian Perhimpunan Agung UMNO 2017 di PWTC, Kuala Lumpur. - Foto Yusni Ariffin
Saudara dan Saudari,

57. Jadinya, apabila kita membicarakan tentang Arah Kompas Halatuju atau Hak Rakyat Sebagai Pengundi pada setiap pilihanraya, Saya tidak mahu lagi,... kita mengulangi kesilapan-kesilapan dan kelalaian-kelalaian,... yang berlaku pada Pilihanraya Umum ke-13 yang lalu.

58. Sedangkan, semua orang tahu, UMNO tidak lemah. Malah,... kita masih menang dan berjaya menambah jumlah 79 kepada 88 kerusi Parlimen. Namun, akibat permainan jelek pembangkang, kita telah menjadi mangsa 'POLITIK PERSEPSI'.

59. Inilah yang dinamakan PERANG PERSEPSI, di mana, kita hampir tewas akibat permainannya. Walaupun di sudut realiti dan faktanya, kita berada di landasan yang betul dan bersungguh-sungguh dalam berjuang, berbanding pembangkang yang penuh dengan sandiwara dan hanya pandai bermain wayang.

60. Satu perkara lagi yang perlu diperjelaskan di sudut ini, UMNO BUKANLAH PARTI BERSIFAT RASIS. Jika tidak, bagaimana kita diterima, mengepalai parti-parti komponen daripada pelbagai bangsa sejak puluhan tahun dengan penuh berhemah.

61. Tegasnya, saya ulang,... UMNO BUKAN ANTI KAUM CINA. Tetapi ternyata, kaum Cina dan sebahagian juga kaum India, turut terseret, terperangkap menjadi mangsa persepsi dan PEM-BO-HO-NGAN pembangkang.

62. UMNO sebetulnya is above all,... kerana kita selama ini meraikan kepelbagaian dalam negara dan kita percaya kepada keharmonian untuk hidup rukun bersama, saling bergantung dan lengkap melengkapi.

63. Bercakap soal persepsi contohnya lagi, pada Pilihanraya Umum yang lalu, pembangkang memainkan pelbagai berita palsu bagi memburukkan imej parti dan Kerajaan di mata rakyat.

64. Direka-rekanya, cerita bohong 40 ribu pengundi hantu 'diimport' dari Bangladesh.

65. Ditambah lagi, dengan tuduhan kononnya dakwat kekal yang digunakan mudah luntur dan boleh pula dikikis.

66. Malah, pada pagi PRU Ke-13 itu, sekitar hampir jam 4 pagi, ada seorang pemimpin pembangkang, telah menyebar maklumat yang ME-NI-PU rakyat bahawa, pihak mereka telah pun menang pilihanraya. 67. Macam mana dia kata dah menang, pilihanraya pun belum bermula lagi pagi itu. Bak kata oghang Perak nampak benor menipunya.

68. Inilah dia modus operandi pembangkang. Kalau tak percaya, tengoklah PRU Ke-14 nanti, mereka akan terus BER-BO-HONG lagi, macam-macam isu bakal mereka timbulkan, bahkan akan bertindak lebih agresif, lebih cunning, semata-mata untuk meraih sokongan rakyat.

PRESIDEN UMNO, Datuk Seri Najib Razak menaikkan bendera Sang Saka Bangsa di Plaza Merdeka, PWTC, Kuala Lumpur. - Foto Yazit Razali
PRESIDEN UMNO, Datuk Seri Najib Razak menaikkan bendera Sang Saka Bangsa di Plaza Merdeka, PWTC, Kuala Lumpur. - Foto Yazit Razali
Saudara dan Saudari,

69. Lantas demikian, ini adalah realiti yang sedang berlaku. Contohnya di dalam parti, pagi dan petang di warung kopi, di mesyuarat cawangan dan bahagian, kita tidak lepas dari membicarakan tentang siapa sebenarnya yang menyokong kita? Dan siapa yang akan pangkah kita dalam pilihanraya?

70. Justeru, kita sedang berhadapan dengan isu para pengundi yang terbahagi kepada beberapa kelompok.

71. Satu, tentunya ahli parti yang menunaikan tanggungjawab mengundi parti kita. Keduanya pula, adalah mereka yang mengundi pihak lawan.

Ketiga, yakni kelompok yang sangat penting untuk kita santuni, dekati dan menangi hati mereka adalah, sekelompok pertengahan yang tidak memihak kepada sesiapa, atau lebih tepat, disebut sebagai THE PERSUADABLE VOTERS.

72. Lantaran itu, kepada kelompok ini yang sangat signifikan undinya, usaha-usaha untuk menawan dan memujuk hati mereka perlu menjadi antara agenda utama kita, melalui pelbagai bentuk kempen yang sewajibnya dijalankan.

Saudara dan Saudari Sekalian,

73. Dua malam lalu, Saya turut mengamati ucapan perasmian Sayap-Sayap parti oleh Yang Amat Berhormat Dato' Seri Dr. Ahmad Zahid Hamidi, sahabat serta Timbalan saya yang setia lagi baik budi, yang bertajuk, 'LEMBAYUNG ARJANA BANGSA'.

74. Semalam pula, Saya telah berkesempatan mengamati ucapan yang disampaikan oleh Yang Berbahagia Ketua Wanita, Yang Berhormat Ketua Pemuda dan Yang Berhormat Ketua Puteri UMNO.

75. Apa yang dapat saya rumuskan, kesemuanya telah berjaya dengan begitu baik sekali, dalam menyentuh isu-isu dan cabaran-cabaran utama, sebagai persediaan akhir menghadapi pilihanraya umum nanti serta amat FAHAM akan TUJUAN, matlamat tersurat lagi tersirat perhimpunan agung kali ini. 76. Makanya, selaku Presiden dan Perdana Menteri, ucapan saya akan terus merentasi segala yang telah diutarakan seraya menjadi kesimpulan kepada semuanya.

77. Untuk itu, sebagai intisari, saya akan menyorot pelbagai Transformasi dalam konteks yang lebih besar, merangkumi KESELURUHAN KEJAYAAN SERTA PENCAPAIAN YANG TELAH DIRAIH OLEH UMNO, BARISAN NASIONAL DAN KERAJAAN, SEPANJANG 8 TAHUN KEPIMPINAN INI.

BAHAGIAN III : SOROTAN 8 TAHUN KEPIMPINAN PARTI, BARISAN NASIONAL DAN KERAJAAN TRANSFORMASI UMNO, BARISAN NASIONAL DAN KERAJAAN

Saudara dan Saudari,

78. Hakikatnya, sejak saya memimpin parti UMNO, Barisan Nasional dan Kerajaan, bermula 26 Mac 2009, dan kemudiannya, pada 3 April 2009, menjawat kedudukan sebagai Perdana Menteri, tanpa berlengah-lengah, telah melancarkan pelbagai Transformasi Strategik, di bawah lembayung Dasar Transformasi Nasional atau DTN, yang digagaskan secara rasminya pada 2010.

79. Dalam UMNO, pertama sekali, kita telah melakukan Transformasi Politik yang PALING BERANI,... PALING DEMOKRATIK,... dan TIDAK PERNAH DIBUAT SEBELUM INI DALAM SEJARAH PARTI.

DATUK Seri Najib Razak ketika menyampaikan ucapan dasar Presiden. - Foto Aizuddin Saad
DATUK Seri Najib Razak ketika menyampaikan ucapan dasar Presiden. - Foto Aizuddin Saad
80. 7 pindaan perlembagaan dibuat pada Perhimpunan Agung Khas UMNO tahun 2009, bagi membuka ruang pemilihan teraju parti, dilaksanakan secara terbuka kepada lebih 150 ribu ahli, demi mempastikan UMNO terus dinamik, inklusif, dan relevan sampai bila-bila.

81. Berbanding DAP, yang sejak 50 tahun lalu, yang hanya dikuasai oleh PENASIHAT dan DINASTI ANAK-BERANAK.

82. Jadinya,... di mana 'demokrasi' yang dimomok-momokkan? Ternyata sekadar pada nama saja. Hatta dalam pemilihan semula CEC DAP, hanya 54 peratus sahaja yang hadir.

83. Ini tak masuk lagi cerita 'parti Bunga Raya' atau istilah dulu-dulu,... Kembang Sepatu, yang diterajui bekas pucuk pimpinan UMNO dan seorang bekas Negarawan. 84. Mudah kataa,... Kalau nak menguruskan hal ehwal mesyuarat pun gagal, lagu manaa,... nak uruskan negara?

85. Cuma, bila sampai Pilihanraya nanti, kalau masih belum selesai lagi hal mereka, janganlah nak tuding kesalahan kepada orang lain, terutamanya Kerajaan,... kan?

86. Selain itu, parti Bunga Raya ini, bukan nak mengata, maaf cakaplah,... kita tidak nampak di mana nilai yang cuba dibawanya,...

Katanya ingin berjuang untuk orang-orang Melayu dan Islam, tetapi berpakat dan sedang dijadikan 'perkakas' oleh DAP yang terang-terang AntiMelayu dan Islam, sebagai tercatat dalam perlembagaan DAP, langsung tidak menyebut, Islam sebagai Agama Persekutuan, bahkan matlamat mereka mahu menjadikan negara ini sekular sepenuhnya.

87. Bercakap tentang Mahathir pula, dulu,... di pentas ini juga beliau mengingatkan kita bahawa,... MELAYU MUDAH LUPA, namun pada kita, this man has crossed the line,...

Apabila tergamak bersubahat dan bersekutu, dengan 'musuh politik' dan 'musuh prinsip' beliau selama puluhan tahun yang lalu. Hanya-sanya untuk memenuhi TEMBOLOK AGENDA KEPENTINGAN PERIBADI DAN KELUARGA SEMATA-MATA.

88. Sememangnya, pepatah lama sudah menyebut, mana mungkin Minyak dan Air bersatu.

89. Jelasnya, MELAYU MUDAH LUPA itu merujuk kepada dirinya sendiri, kerana, orang-orang yang tetap berpegang kepada roh dan falsafah perjuangan parti seperti kita semua, InsyaAllah tidak sesekali menjadi MELAYU YANG MUDAH LUPA seperti mereka!!!

Saudara Saudari, Rakyat Malaysia Sekalian,

90. Hampir dua bulan lepas, Alhamdulillah, bagi pihak Kerajaan Barisan Nasional, kita telah mampu membentangkan sebuah Bajet yang disegani kawan dan lawan, sebagai, 'IBU SEGALA BAJET', dengan peruntukan terbesar, paling inklusif, tidak pernah seumpamanya.

91. Agenda pemerkasaan ekonomi Bumiputera terus dijadikan Agenda Nasional melalui Dasar Transformasi Kesejahteraan Bumiputera.

92. Antara hasilnya, inisiatif Carve Out and Compete kepada Bumiputera, mencapai nilai kontrak lebih 61 bilion ringgit.

93. Ini membuktikan bahawa, kontraktor-kontraktor Bumiputera semakin berdaya saing dan berkeupayaan. Projek MRT yang bertaraf dunia, bukan sahaja berupaya disiapkan lebih awal daripada jadual, tanpa pula menjejaskan kualiti, malah, berjaya menjimatkan lebih 2 bilion ringgit.

94. Sememangnya, MRT ini merupakan 'success story' dan menjadi 'eye opener' sebagai lambang kepada transparency, bukti kebolehan anak-anak bangsa kita, di pelbagai bidang kejuruteraan. Syabas diucapkan!

95. Begitu jugalah dengan Projek Infra-Rakyat, East Coast Rail Link dan High Speed Rail yang bakal dibina. Bagi urang-urang Sabah dan Sarawak pula, projek Lebuhraya Pan Borneo sepanjang 2,325 kilometer dengan kos hampir 30 bilion ringgit, yang dimanfaati oleh anak-anak peribumi dan Malaysia,... akan tatap kita jayakan.

DATUK Seri Najib Razak pada majlis perasmian Perhimpunan Agung UMNO 2017 di PWTC, Kuala Lumpur. - Foto Syarafiq Abd Samad
DATUK Seri Najib Razak pada majlis perasmian Perhimpunan Agung UMNO 2017 di PWTC, Kuala Lumpur. - Foto Syarafiq Abd Samad
Saudara, Saudari Rakyat Malaysia Sekalian,

96. Sesungguhnya, Kerajaan Barisan Nasional tunjangan UMNO, amat cakna dan peduli kepada kepentingan seluruh lapisan rakyat.

97. Kepada kaum Cina turut disalurkan peruntukan antaranya, pendidikan, manfaat daripada pelbagai pinjaman perniagaan serta pengurangan cukai.

98. Terhadap kaum India pula, kita lancarkan Malaysian Indian Blueprint, yang akan mengarus perdanakan dan meningkatkan tahap sosio-ekonomi kaum India secara komprehensif.

99. Buat pertama kalinya pula, kepada kelompok pesawah, petani, peladang, nelayan, pekebun kecil, penternak dan penoreh getah, saya telah mengumumkan, peruntukan paling besar sebanyak 6.5 bilion ringgit.

100. Ini menjadikan jumlah keseluruhan peruntukan sektor pertanian dan pembangunan luar bandar, sejak 8 tahun pentadbiran ini, telah mencecah hampir 63 bilion ringgit.

101. Selain itu, sebanyak 6.5 bilion ringgit lagi disediakan untuk infrastruktur asas, yang membantu meningkatkan kualiti dan kesejahteraan hidup, lebih 6.2 juta rakyat Malaysia di luar bandar, termasuklah Sabah dan Sarawak.

102. Inilah, bak kata cerdik pandai, kejayaan UMNO dan Barisan Nasional, mentadbir dan memacu kejayaan Malaysia, amat terang lagi bersuluh, bukan bersuluh batang pisang, bahkan bersuluh bintang dan matahari.

Saudara dan Saudari,

103. Sedangkan,... sedangkan,... parti pembangkang kononnya memperjuangkan hal ehwal rakyat, tetapi hanya sibuk bersandiwara,...

104. Sebab itulah, dalam Parti Pembangkang, timbul pertembungan 4 nakhoda, ada Ketua Umum, ada Pengerusi, ada Presiden dan ada pula jawatan Penasihat. Kalau kemelut dalaman parti sendiri pun tak boleh diselesaiselesai, cuba bayangkan,... macam mana mereka nak ambil alih pentadbiran negara ini.

105. Kisahnya, Presiden PAS sendiri pun menyebut, dalam Pakatan Harapan ada pemimpin 'PE-NYA-NGAK'. Ini bukan kita yang kata. Kerananya, parti PAS pernah bergabung dengan PKR dan DAP, maka tentu sekali, mereka lebih tahu, siapa PE-NYA-NGAK, dan siapa sebenarnya Pemimpin Sejati.

106. Berbeza sekali dengan amalan UMNO dan Barisan Nasional. Melalui pelbagai Transformasi Politik yang telah dibuat, kita mengamalkan pendekatan PERSUASIVE dan UNIFIER atau MEMUJUK dan MEMPERSATU,... demi memperkukuhkan parti serta Kerajaan.

107. Dalam kata lain, UMNO dalam usia lebih 7 dekad semakin matang dan mengamalkan politik sihat serta cenderung kepada politik PEMERSATUAN, yang tidak confrontational atau berwatak 'kaki gaduh', apatah lagi untuk mengaibkan, sampai sanggup membunuh karakter lawan.

Saudara dan Saudari,

108. Dari sudut ekonomi, bagaimana pembangkang tak habis-habis menyebar fitnah, kononnya Malaysia is a failed state dan bakal bankrap. 109. Sedangkan faktanya, pertumbuhan KDNK negara pada suku ketiga tahun 2017 ini, berada pada kadar 6.2 peratus, iaitu antara yang tertinggi di dunia.

110. Bahkan kedudukan ekonomi sekarang, terbukti jauh lebih baik daripada KDNK negara pada 1998, iaitu penurunan -7.4 peratus, di zaman pimpinan bekas negarawan itu.

111. Manakala, Rizab antarabangsa terkini pula sebanyak 429 bilion ringgit, berbanding 1997/1998, ketika kegawatan ekonomi Asia, rizab negara hanyalah 59.1 bilion ringgit,...

112. Fikirlah sendiri,... kalau rizab serendah 59.1 bilion ringgit, belum campur 31 bilion ringgit, yang hilang entah ke mana, pun negara masih tidak dituduh bankrap.

Saudara dan Saudari,

113. Sesungguhnya lagi, kejayaan-kejayaan yang ditempa oleh negara kita bukanlah cakap-cakap kosong, sebaliknya, fakta-fakta pencapaiannya, telah diiktiraf oleh Badan-Badan Penarafan, bukan sahaja di peringkat kebangsaan, tetapi di persada antarabangsa.

114. Terkini, menurut Global Competitiveness Report 2017/2018 oleh World Economic Forum, Malaysia berada pada kedudukan ke-23 di dunia, sekaligus merupakan Top Emerging Economy in this region.

Saudara dan Saudari,

115. Dalam bidang pendidikan pula, bermula dari peringkat pra sekolah, sekolah rendah dan menengah adalah percuma. Manakala, di Peringkat Universiti atau pengajian tinggi, 90 peratus kos pengajian ditanggung oleh Kerajaan.

116. Hasilnya, QS University Ranking 2017/2018 melaporkan pula, lima buah Universiti Penyelidikan di Malaysia, tersenarai antara satu peratus terbaik dunia,... Syabas kepada warga pendidikan tinggi!

117. Dalam hal ini, pernyataan pihak pembangkang untuk memberikan pendidikan tinggi percuma, ternyata bercanggah. Sedangkan Universiti Selangor, milik Kerajaan negeri, di mana kita tahu, yuran pengajian pelajar dan lain-lainnya masih tidak percuma.

Tengok,... hah,... satu lagi PEM-BO-HO-NGAN. Siapa yang kena bohong? Rakyat,...!!! Ini yang kita tidak mahu!

118. Selanjutnya saudara-saudari, semenjak 2010, Kerajaan memperuntukkan melebihi 192 bilion ringgit untuk perkhidmatan kesihatan berkualiti kepada rakyat.

119. Kini, kita sudah ada 356 buah Klinik 1Malaysia, yang telah menerima 26.7 juta pengunjung. Bayangkan,... mana nak ada negara dalam dunia yang memberikan perkhidmatan kesihatan serendah satu ringgit sahaja? MELAINKAN, KERAJAAN PIMPINAN UMNO DAN BARISAN NASIONAL.

120. Ubat pun kadang-kadang sampai 'satu genggam' diberikan.

121. Ini belum dikira bersalin di Hospital Kerajaan, yang hanya mengenakan bayaran serendah 50 ringgit sahaja, berbanding di Hospital Swasta yang kos puratanya sekitar 5 ribu ringgit.

122. Laginya, bagi setiap anak Malaysia yang lahir bermula 1 Januari 2018, Kerajaan akan hadiahkan 200 ringgit dalam bentuk Amanah Dana Anak Malaysia 2050 atau ADAM50, yakni skim yang pertama kali diperkenalkan. 123. Saudara-Saudari,... dalam bab ini, Saya diberitahu oleh Ketua Puteri bahawa, para Puteri akan menjadi antara penyahut tegar kepada seruan ADAM50. Tapi,... Wanita pun ramai yang boleh lagi tu,...

124. Di sudut lain, sejak Program Transformasi Kerajaan dilaksanakan pada tahun 2010, pelbagai hasil kejayaan, telah muncul satu persatu.

125. Contohnya UTC, yang menjadi game changer dalam Perkhidmatan Awam, turut diakui sebagai model terbaik perkhidmatan Kerajaan di peringkat dunia.

126. UTC ini dipuji ramai kerana, Pusat Khidmat Sehentinya, mampu beroperasi dari pukul 8.30 pagi hingga 10 malam, 7 hari seminggu.

127. Kita berbangga dan bersyukur, mana ada negara lain di dunia, yang mampu menawarkan khidmat sebegini kepada rakyatnya, melainkan,... MALAYSIA DI BAWAH PIMPINAN UMNO DAN BARISAN NASIONAL.

128. Di sisi lain, sejak BR1M diperkenalkan, lebih 25 bilion ringgit telah kita agih-agihkan. Ini belum termasuk pemberian BR1M tahun 2018, sebanyak 6.8 bilion ringgit, memanfaatkan lebih 7 juta penerima, sehingga jumlah mencapai 1,200 ringgit seorang.

129. Tentang BR1M ini pun, dulu dituduhnya kita merasuah rakyat, tapi sekarang sudah terbalik, dan membuat U-turn jika mereka memerintah, konsep subsidi bersasar BR1M yang kita buat, akan ditiru pulak pelaksanaannya.

Inilah perangai depaaa,... apa namaaa,... Asyik dok U-turn, U-turn, dan U-turn,...

130. Selanjutnya, kita telah wujudkan pula lebih 180 buah Kedai Rakyat 1Malaysia, yang menjual barangan keperluan pada harga yang lebih rendah. Pada tahun hadapan, kita akan tambahbaik KR1M kepada KR1M 2.0, yang saya akan lancarkan sendiri tidak lama lagi.

DATUK Seri Najib Razak ketika menyampaikan ucapan dasar pada perasmian Perhimpunan Agung UMNO 2017. - Foto Luqman Hakim Zubir
DATUK Seri Najib Razak ketika menyampaikan ucapan dasar pada perasmian Perhimpunan Agung UMNO 2017. - Foto Luqman Hakim Zubir
Saudara dan Saudari,

131. Bercakap soal GST pula, terbukti ia menjadi penyelamat ekonomi kita, kerana tanpa kutipan GST 41 bilion ringgit, bagaimana negara boleh menampung perbelanjaan yang diperlukan untuk rakyat.

132. Sebaliknya, pihak pembangkang sampai hari ini, masih tidak sepakat tentang keputusan menerima sistem GST, ada yang kata GST diterima tapi zerorated,... terbaru, Lim Guan Eng pulak, mintak separuh-separuh diberi kepada Kerajaan Pulau Pinang dan ada pulak pendapat, nak kembali kepada SST,...

133. Hrmm,... tulah dia pembangkang,... macam saya sebut sebelum ini,... THE ONLY THING CONSISTENT WITH THEM AS THE OPPOSITION IS THAT, THEY ARE CONTINUOUSLY IN-CON-SIS-TENT.

Saudara dan Saudari,

134. Berkenaan hal tol, dalam Bajet 2018, Kerajaan Barisan Nasional bersetuju memansuhkan tol di Batu Tiga dan Sungai Rasau di Selangor, di Bukit Kayu Hitam, Kedah dan Eastern Dispersal Link, Johor.

135. Malangnya, usaha murni kita ini sekali lagi dipesong oleh pembangkang, yang mendakwa, pemansuhan tol ini menambahkan beban rakyat. Pulak dah,...! Satu lagi PEM-BO-HO-NGAN,...

136. Sedangkan dulu, bukankah Mahathir itu 'Bapa-Segala-Tol',...

Saudara dan Saudari,

137. Kepada rakyat Malaysia khususnya anak-anak muda, setakat ini, Kerajaan sudahpun mewujudkan 2.26 juta pekerjaan, dengan sasaran 3.3 juta peluang pekerjaan baharu menjelang 2020.

138. Malah, di era Digital Economy, dengan pelancaran DFTZ, menjadikan Malaysia sebagai hab ekonomi digital pertama di dunia di luar negara China, dijangka mampu mewujudkan lebih 60 ribu peluang pekerjaan berpendapatan tinggi baharu kepada anak-anak muda.

139. Selain itu, pembangunan Tun Razak Exchange, dijangka akan menjana 40 bilion ringgit kepada ekonomi dan membuka 40 ribu peluang pekerjaan.

140. Pembangunan Bandar Malaysia pula, dijangka menjana sekitar 170 bilion ringgit, dengan mewujudkan lebih 200 ribu peluang pekerjaan, yang bakal menjadi satu Bandar Pintar Termoden di rantau ini.

141. Di samping itu, melalui pembangunan Menara Warisan Merdeka-PNB, bakal mencipta rantaian ekonomi berjumlah 11 bilion ringgit dan mewujudkan lebih 10 ribu peluang pekerjaan baharu. Menara setinggi 118 tingkat ini, setakat ini dijangka akan menjadi bangunan KETIGA TERTINGGI DI DUNIA.

Saudara dan Saudari,

142. Sememangnya, Kerajaan pimpinan UMNO ini, akan terus mempertinggikan Islam dan Syiarnya berasaskan kerangka Maqasid Syariah, yang mengikut tiga keutamaan, iaitu:

143. Dho'-ru-riyat, yakni keperluan asas utama, Haa-Ji-Yat yakni, perkara yang diperlukan oleh manusia, supaya tidak berlaku kesulitan kehidupan serta ketiganya, Tah-si-niyat yakni, sesuatu yang sekadar menjadi penghias untuk kesempurnaan hidup.

144. Demikianlah juga, Prinsip Wasatiyyah, dalam memajukan negara, sehingga Malaysia sekarang, diiktiraf dunia, sebagai sebuah model negara Islam yang maju, progresif lagi dinamik.

145. Lantaran, di peringkat antarabangsa, Kuala Lumpur mengamalkan dasar berbaik-baik dan terbuka dengan negara-negara luar, terutamanya kuasakuasa besar seperti China, Amerika Syarikat, Jepun, India dan Arab Saudi.

146. Terkini, Imam Besar Masjidil Haram, Sheikh Dr. Saleh A-lu Talib, yang melawat Malaysia, minggu lepas, menyatakan pandangan bahawa, dalam hal memperjuangkan Islam dan Syiarnya dalam kalangan masyarakat majmuk, SESUNGGUHNYA MALAYSIA, BERADA PADA LANDASAN YANG BETUL LAGI BENAR.

147. Ujar beliau lagi, sambil memuji prinsip TAWAZUN atau pendekatan WASATIYYAH yang diamalkan, di mana pendekatan Malaysia menolak fahaman ekstremisme seperti IS dan Daesh, namun tidak juga berpegang kepada aliran yang terlalu liberal.

148. Dek kerana itulah, negara ini jelasnya, bukan sekadar menjadi HARAPAN umat Islam di rantau sebelah sini, malah dipandang tinggi oleh Dunia Islam seluruhnya.

149. Dalam erti kata lain, Malaysia adalah THE TRUE FACE OF ISLAM, di mana THE PEACEFUL CO-EXISTENCE OF DIFFERENT FAITHS... MAMPU BERLAKU DI MALAYSIA, DAN TIDAK MUDAH DILAKSANAKAN DI NEGARA ISLAM YANG LAIN.

150. Di sudut ini juga, kita mengatur syukur apabila skor Indeks Syariah Malaysia pada tahun ini terus meningkat kepada 76.06 peratus.

151. Pada sisi kemanusiaan pula, Malaysia akan terus prihatin dan berperanan aktif di seluruh dunia, khususnya dalam membantu saudara seakidah kita di serata dunia, umpamanya di Myanmar dan di Palestin.

152. Menariknya lagi, kita adalah negara pertama di dunia yang menyediakan Field Hospital atau Hospital Medan di Cox's Baazar, Bangladesh, khusus untuk pelarian etnik Rohingya.

Tan Sri Pengerusi Tetap, Saudara-Saudara Seperjuanganku Sekalian

153. Sesungguhnya,... UMNO tidak pernah dan tidak akan sesekali berkompromi dengan apa-apa jua hal yang melibatkan penghinaan ke atas kesucian dan tingginya Agama Islam serta Syiarnya, bukan sahaja di tanah air ini, bahkan di seluruh pelusuk dunia.

154. Jadinya, minggu ini pabila kita dikejutkan dengan cadangan Amerika Syarikat untuk mengiktiraf satu daripada tiga tanah suci Umat Islam, yakni Baitul Maq-dis sebagai Ibu Negara Israel, saya yakin dan percaya, mana mungkin kita sebagai Umat Islam dapat menerimanya sampai bilabila.

155. Makanya, saya selaku Presiden UMNO dan Perdana Menteri Malaysia, mengajak para pimpinan parti, para perwakilan, ahli-ahli yang hadir, di dalam dan di luar sana, serta semua di mana sahaja anda berada, untuk bangun dan menzahirkan pendirian kita yang selantang-lantangnya,... agar dunia mendengar gema suara Umat Islam Malaysia, bahawa,...

KITA MENOLAK SEKERAS-KERASNYA CADANGAN MENJADIKAN BAITUL MAQDIS SEBAGAI IBU NEGARA ISRAEL SAMPAI BILA-BILA.

Justeru,... Ya Allah Ya Tuhan,... Kami berlindung denganMu dari kejahatan musuh kami,... DiKau satukanlah hati-hati kami,... DiKau cerai-beraikan himpunan mereka,... DiKau pisahkanlah kesatuan mereka,... dan,... Ya Allah,... DiKau goncangkan serta hancurkanlah perancangan mereka.

Allahu Akbar!! Allahu Akbar!! Allahu Akbar!!

Saudara dan Saudari,

156. Berkait soal ini juga, Saya bersependapat dengan Datuk Seri Dr. Ahmad Zahid Hamidi, dalam ucapannya menyebut bahawa, kita perlu 'buta warna' dalam hal kemanusiaan. Sebab itulah, kita mempraktiskan amalan BERMUSYAWARAH DALAM UMNO SERTA BARISAN NASIONAL SEBAGAI SEBUAH KELUARGA BESAR.

157. Bagai dimadah Melayu lama, jika tidak sebanyak,... sedikit pun jadilah jua,... satu perjuangan bukan sahaja dari SUARA UMAT ISLAM Malaysia, malahan, suara kemanusiaan dunia yang diwakili Kerajaan Malaysia Pimpinan UMNO.

158. MANAKALA DENGAN PARTI PAS,... Saudara-Saudari,... PENDIRIAN KITA AMAT JELAS IAITU, HUBUNGAN KITA DENGAN MEREKA ADALAH TERASAS, DEMI KEPENTINGAN UMMAH, SEKALIPUN PANDANGAN POLITIK TETAP BERBEZA.

DATUK Seri Najib Razak ketika menyampaikan ucapan dasar pada perasmian Perhimpunan Agung UMNO 2017. - Foto Luqman Hakim Zubir
DATUK Seri Najib Razak ketika menyampaikan ucapan dasar pada perasmian Perhimpunan Agung UMNO 2017. - Foto Luqman Hakim Zubir
Saudara dan Saudari,

159. Berbalik kepada hal mempertinggikan Syiar Islam, Kerajaan pimpinan UMNO, sejak bertahun-tahun, terus memberi bantuan sewajarnya kepada para Imam, Bilal, Guru KAFA, Guru Takmir, termasuk juga Tok Siak, yang kesemuanya berjumlah lebih 65 ribu orang.

160. Kerajaan juga akan terus membangun, menaik taraf, membaik pulih dan menyelenggara pusat-pusat Tahfiz di seluruh negara, menerusi GIAT MARA, dengan peruntukan sebanyak 50 juta ringgit supaya ia lebih selamat, kondusif dan selesa.

Saudara dan Saudari,

161. Sewaktu Saya umumkan peruntukan menaik taraf Lapangan Terbang Antarabangsa Pulau Pinang, Ketua Menterinya sungguh berterima kasih kepada kita.

162. Tetapi, apabila tiba waktu undi untuk meluluskan Bajet 2018, ahli-ahli parlimen pakatan pembangkang yang diketuai oleh DAP, telah menolak Bajet 2018.

163. Malah, sewaktu banjir besar di Pulau Pinang, pada 5 November lalu, Lim Guan Eng, selaku Ketua Menteri Pulau Pinang, merayu sehingga hampir menangis ketika menelefon Yang Amat Berhormat Timbalan Perdana Menteri, memohon bantuan seraya menyebut,.. selamatkan Pulau Pinang,.. selamatkan Pulau Pinang.

164. Ternyata, sekali lagi, DAP menunjukkan belangnya. Sudahlah tidak menyokong Bajet 2018, ditolak pulak bantuan Bajet yang nak dihulurkan oleh Kerajaan Persekutuan. Sedangkan mereka yang merayu dan meminta.

165. Selepas itu, apabila Saya dan Timbalan Perdana Menteri turun ke Pulau Pinang, dituduhnya Kerajaan Persekutuan tidak memberi bantuan semasa banjir. Inilah sekali lagi, PEM-BO-HO-NGAN dan PE-NI-PU-AN.

166. Inilah juga manifestasi perangai buruk DAP. Sepertimana disebut pepatah Melayu lama, dengan ikhlas 'Susu yang kita hulurkan,... tuba pula jadi balasan.'

Saudara dan Saudari,

167. Dalam pada kepimpinan UMNO yang menunjang Kerajaan menyeru ke arah kesepaduan nasional dan saling hormat menghormati antara kaum, nampaknya pihak pembangkang pula, semakin sempit sudut pandang politik, berkaitan etnik dan kaum ini.

168. Di sisi Kerajaan, tidak kiralah apa keturunan etnik bangsa, pada kita, keseluruhan lebih 32 juta rakyat negara ini adalah ANAK-ANAK 1MALAYSIA.

169. Bertambah pelik lagi, seorang bekas Presiden UMNO sendiri yang kini pemimpin utama parti pembangkang, masih terperangkap dalam kerangka pemikiran penjajah, sehingga sanggup mencerca etnik keturunan Bugis.

170. Betapa rendahnya akal budi yang sedemikian ini. Sedangkan UMNO meraikan kepelbagaian etnik dan rumpun Melayu, waima, 'MAMAK MALABARI' dari 'KERALA' pun kita sudah iktiraf masuk Melayu dan tidak pulak kita suruh pulang.

171. Yang seorang lagi pulak, Saya berziarah ke hospital MELAWAT beliau yang sedang sakit, atas sifat kenalan lama. Saya hanya MELAWAT, sebab itu Saya bawa isteri bersama.

172. Tapi,... keikhlasan kami itu, tampaknya diperli dipantun pulak.

173. Ini jawapannya Saudara Anwar,.... Dengar ya,...

Burung Merpati Terbang Sekawan,
Hinggap Seekor Di Atas Dahan,
Kita Sahut 'Lawan Tetap Lawan',
Di Pilihanraya Bertarunglah Seperti Anak Jantan.

BAHAGIAN IV : BERGURU DARIPADA SIRAH DAN SEJARAH

Saudara-Saudari Seperjuanganku Sekalian,

174. Lalunya, sebelum kita melangkah ke gelanggang tempur, selaku Presiden UMNO, Saya menaruh yakin dan percaya terhadap segala kerja keras oleh setiap peringkat dan Sayap-Sayap parti, sepanjang beberapa tahun ini, terutama tempoh-tempoh yang membawa kita menuju fasa akhir persiapan Pilihanraya Umum Ke-14.

175. Maka itu, sebagai mempersiap-siagakan UMNO dan Barisan Nasional, suka Saya mengajak semua pihak mengambil iktibar, daripada beberapa mafhum firman Allah di dalam Al-Quran,...

176. Antaranya menerusi, surah-surah A-li I'mran, An-Nasru, An-Namlu dan AlAnkabut bahawa,... orang-orang yang berjihad untuk mencari keredhaanNya, Kami benar-benar akan tunjukkan kepada mereka jalan menuju kemenangan. Sesungguhnya Allah bersama-sama dengan orang-orang yang berusaha dan bersabar.

177. Mafhum peringatan Allah ini, adalah supaya, kita sentiasa bersangka baik dan bertawakal terhadap Allah Hu Ta'ala, dalam setiap gerak langkah dan perencanaan hidup sama ada hal peribadi, keluarga, bermasyarakat, begitulah juga dalam berOrganisasi, berKerajaan apatah lagi berNegara.

178. Orang berpesan, belajar pada pengalaman, bergurulah pada sejarah. Jika dihimbau kisah perjuangan para Anbiya', pemimpin-pemimpin besar tamadun serta peradaban terdahulu, terutamanya sirah Junjungan Besar Nabi Muhammad SAW,...

179. Sejarahnya,... telah terjadi lebih 50 JIHAD semasa zaman Baginda di Madinah, di mana ada pendapat menyebut hampir 30 daripadanya, disertai oleh Rasulullah sendiri.

180. Iktibarnya, dalam konteks JIHAD kontemporari yang diperbuat oleh UMNO serta Barisan Nasional adalah, prinsip-prinsip berkaitan kepimpinan, pentadbiran dan pengurusan, perjuangan serta kebijaksanaan yang berstrategi.

181. Ber-se-sekali itu, nilai-nilai yang terpancar, sewajib kita semai dan iltizamkan dalam perjuangan parti ini, telah pun Saya huraikan hampir kesemuanya di sepanjang 8 tahun lalu, di pentas yang sama ini,...

182. Merangkumi nilai-nilai besar seperti, pengorbanan, wala' dan kesetiaan, disiplin dalam organisasi, kesabaran, ukhuwah, ketabahan, patriotisme, pentingnya tabayyun, amalan wasatiyyah, SO-LI-DA-RI-TI serta yang paling utama adalah ISTIQAMAH DALAM BERJEMAAH.

183. Begitulah juga, sebuah lagi episod penting yang perlu dijadikan teladan adalah, Pembukaan Kota Palestin oleh Khalifah Islam yang kedua yakni Saidina Umar Al-Khatab, sekitar tahun ke-16 hijrah, selepas kemenangan Perang Yarmuk daripada Kekuasaan Rom.

184. Menariknya untuk kita teladani tentang pembukaan Palestin itu adalah, berkait kepimpinan, strategi dan kebijaksanaan Saidina Umar, dalam memenangi hati penduduknya, yang tampaknya secocok sekali dengan dasar UMNO dan Barisan Nasional yang dipegang kita kini, iaitu, pendekatan PERSUASIVE and UNIFIER yakni, POLITIK MEMUJUK dan POLITIK MEMPERSATU.

185. Atas demikian, kita semua dalam UMNO dan Barisan Nasional, perlu menghayati baik-baik bahawa,... kejayaan JIHAD pimpinan-pimpinan terdahulu, bukanlah sekadar bergantung kepada doa dan sujud, tanpa diiring usaha yang bersungguh-sungguh, bersama strategi yang diatur, dengan penuh terancang serta pelaksanaan penuh bersistematik.

186. Itulah yang telah jelas terbukti dilaksanakan oleh UMNO dan Barisan Nasional dalam MENAKHODA Kerajaan selama ini.

187. Pokoknya, JIHAD itu juga bukanlah bererti hanya melalui peperangan atau mata pedang, sebaliknya JIHAD merangkumi sebarang bentuk aspek mengurus kehidupan dunia dan akhirat.

188. Jadinya, dapatlah kita katakan dengan segala kerendahan hati bahawa, parti UMNO yang memimpin Barisan Nasional selama enam dekad ini, telah perbuat sehabis baik dalam segala kudrat manusiawi yang ada.

189. Buktinya, setakat November 2017 sahaja, dalam Akujanji Kerajaan Barisan Nasional, melalui 17 inisiatif dan 156 inisiatif strategik,... dan sukacita Saya selaku Perdana Menteri mengumumkan bahawa, Akujanji Kerajaan Barisan Nasional yang telah dan sedang disiapkan sepenuhnya, setakat ini sahaja, telah berjaya mencapai 97.6 peratus pelaksanaannya.

BAHAGIAN V : 5 SERUAN DAN SEMBOYAN PENENTU KEMENANGAN PRU KE-14

Wahai Saudara-Saudaraku, Panglima Parti Sekalian,

190. Mulai tika dan saat ini,... kuatkan azam dan gantungkan tekad yang tinggi,... kita mara ke medan juang,... menuju kemenangan di Pilihanraya Umum nanti, dengan berbekalkan LIMA SERUAN DAN SEMBOYAN PERANG, PENENTU KEMENANGAN PRU Ke-14.

191. Pertama: BERGERAK-LAH SEBAGAI SATU PASUKAN.

192. Ertinya, kali ini, untuk mempastikan kemenangan besar, jangan teragak-agak lagi, kita mesti bergerak dalam saf yang padu, jemaah yang kukuh dan ketumbukan yang jitu.

Kata orang,...

Tiada air orang tayamum,
Tayamum itu debu dan tanah,
Ketua memimpin ahlinya makmum,
Barulah UMNO mendapat berkah.

193. Lantaran, kepada semua Wanita UMNO, yang bukan lagi sekadar tulang belakang parti, bahkan, kini turut bergelar Ibu Terbaik Bangsa.

194. Junjunglah,... amanah dan tanggungjawab sebagai komandan kepada setengah juta ahli dan jentera JR Plus.

195. Lalu, kepada Wanita UMNO khususnya, berbekalkan SEMANGAT WANITA SEBAGAI WIRAWATI BANGSA ini,... turunlah padang,... dekatilah rakyat,... seraya gempurlah kubu pihak lawan,... dan PERANG MESTI MENANG!!

Saudara dan Saudari,

196. Kepada para Pemuda UMNO pula, berpencaklah dengan berani, sebagai perwira harapan parti dan bangsa, dan tawanlah hati pengundi baharu,... berbekal semangat kejayaan sebagai Juara Keseluruhan Temasya Sukan SEA Ke-29,... junjunglah obor kecemerlangan itu, sehingga kita menang besar di Pilihanraya Umum Ke-14 nanti.

197. Selanjutnya, kepada para Puteri UMNO, sebagai sayap paling bongsu dan taat kepada parti, usahlah segan, gentar dan bimbang,... gerakkanlah Skuad Puteri Peduli, demi menawan hati masyarakat, mengundi UMNO dan Barisan Nasional.

198. Seruan dan Semboyan kedua: BERGERAK-LAH DENGAN PENUH KEYAKINAN BAHAWA, KITA BERADA DI LANDASAN YANG BENAR LAGI BETUL.

199. Maknanya, kepada semua ahli UMNO dan Barisan Nasional, dengan idealisme dan semangat setiakawan serta kekeluargaan yang tidak boleh terpisahkan lagi, bagai rambut tersimpul mati.

200. Atas semangat itu,... pahatkan wala' yang sepenuhnya, ukirkan taat setia dan patuh kepada segala arahan pucuk pimpinan. Pabila sudah ada calon yang dikenal pasti, janganlah diboikot dan disabotaj, tapi tumpahkanlah taat setia serta sokongan yang tidak berbelah bagi.

201. Bergeraklah, dengan winning mentality,... tanpa rasa takut dan gentar,... jangan ragu-ragu lagi,... bagi memenangi pilihanraya ini. Dengan penuh rasa tawadhuk, yakinlah,... kita di atas jalan perjuangan yang dirahmat lagi diredhai.

202. Bagi Seruan dan Semboyan yang ketiga: BERTINDAK-LAH DENGAN PANTAS, SELESAIKAN CABARAN YANG AKAN DIHADAPI SECARA SYURA DAN KEKELUARGAAN.

203. Justeru, sesekali jangan kita patah semangat dipukul badai perjuangan. Kalau sesat di hujung jalan, kembalilah ke pangkalnya.

Beringatlah:

Keistimewaan Nabi dengan mukjizat,
Kelebihan Umat dengan muafakat.

204. Berundinglah dalam semangat syura dengan penuh hemah dan berhikmah, kerana dalam syura itu Allah menjanjikan berkatnya.

205. Seruan dan Semboyan Keempat pula: BERTEMPUR DAN BERTARUNGLAH DI ALAM SIBER DAN DUNIA DIGITAL SEBAGAI PEJUANG SIBER.

206. Sebabnya, perang sebenar di pilihanraya kali ini adalah, PEPERANGAN DI ALAM SIBER DAN DUNIA DIGITAL. Kalau kita gagal menguasai dunia siber dan digital ini, maka apa yang kita usahakan selama ini, mungkin menjadi siasia.

207. Saya pasti setiap orang mempunyai 'alat' seumpama ini.

208. Oleh itu,... gunakanlah ia sebaiknya. Jangan diharap hanya kepada kelompok-kelompok tertentu sahaja, kerana sesungguhnya, kita lebih 3 juta Ahli UMNO atau lebih 7 juta Ahli Barisan Nasional, SETIAP SEORANG ADALAH PEJUANG SIBER YANG SEBENARNYA.

209. Dan Seruan serta Semboyan yang terakhir pula : BERTARUNG-LAH DENGAN SEMANGAT JUANG DAN TEKAD YANG TINGGI BAHAWA, KITA TELAH BERBUAT SEHABIS BAIK, BERUSAHA DAN MERANCANG SEMAMPU MUNGKIN, LALU YANG TINGGAL, BERSERAH BULAT-LAH, SAMBIL BERTAWAKAL KEPADA ALLAH HU TA'ALA.

210. Maka itu, kepada semua Ahli dan Jentera parti UMNO serta Barisan Nasional, misi kita adalah satu, haluan besar kita juga ADALAH SATU, kekalkan UMNO dan Barisan Nasional sebagai parti PILIHAN UTAMA RAKYAT.

Kerana,... UMNOLAH,... PELAKSANA WASIAT PUSAKA, HARAPAN SEJATI NEGARA BANGSA.

211. Sepertimana Allah menyeru di dalam Al-Quran, bahawa kita dikurniakan akal fikiran, dua mata untuk melihat, lidah untuk kita bersuara, dua tangan untuk bertindak serta dua jalan yang terbentang untuk dipilih bagi menentukan halatuju hidup peribadi, keluarga, masyarakat dan bernegara.

212. Makanya, mahu tidak mahu, kita mesti menawan dan meyakinkan hati rakyat kerana sudah tiba masanya wajib bagi mereka menggunakan kebijaksanaan masing-masing yang dikurniakan Tuhan untuk membuat keputusan mutlak sebagai hakim kepada Pilihanraya kali ini.

Dua pilihan itu adalah:

213. Sama ada ingin menuju cahaya di hujung jalan yang sudah tampak terang benderang, dengan segala harapan pasti, melonjak negara ke masa hadapan, di bawah pimpinan UMNO dan Barisan Nasional, yang terbukti progresif, sarat dengan rekod-rekod prestasi yang tidak boleh dipertikaikan lagi.

214. Atau,... berbanding jalan yang bukan lagi sekadar suram dan samar, di bawah cengkaman Dinasti DAP,... bahkan teraba-raba tanpa arah tuju, kelam-gelita penuh dengan tipu daya dan akhirnya kelak hanya akan mengheret kita KEMBALI KE MASA PURBA DAN SILAM, DENGAN AMALAN-AMALAN KRONISME DAN PEMERINTAHAN 'KUKU BESI'.

215. Dan yang anehnya, sehingga ada yang masih sanggup dipimpin oleh seorang yang usianya seperti SENJA MENITI MALAM, sedangkan bekas Presiden Mugabe di Zimbabwe yang seangkatan umur dengannya, kini telah pun ditolak oleh rakyatnya sendiri.

216. Yang paling mustahaknya, Kerajaan UMNO BARISAN NASIONAL ini, ingin menjunjung Malaysia, bukan sekadar menjadi jaguh di rantau sini, bahkan Agenda kitalah yang terlebih superior lagi terbaik menuju TN50 nanti, tersenarai sebagai 20 negara terunggul di dunia and we will continue to keep the bar high for Malaysia,... PAR EXCELLENCE DUNIAWI, PAR EXCELLENCE UKHRAWI.

217. Lantas,... UNTUK MEMPASTIKAN KEMENANGAN BESAR KALI INI, SAYA PERINGATKAN KEPADA SEMUA, JANGANLAH DITIRU SIFATNYA PAHAT. WALAU BAGAIMANA IA TAJAM, SEKALI DIKETUK, SEKALI DIPUKUL, BARU BERGERAK.

TETAPI, TIRULAH RESMINYA GERGAJI YANG TAJAM. PULANG DAN PERGINYA MEMBAWA KEPUTUSAN.

218. Kata orang,... KASIHNYA IBU MEMBAWA KE SYURGA, KASIHNYA AYAH BERKORBAN RAGA, KASIHNYA KITA KEPADA PARTI,... TIADA PENGHUJUNGNYA.

219. Lalunya juga, berbekalkan kemenangan besar Pilihanraya Negeri Sarawak Ke-11, yang telah dimulakan tiupannya oleh Apai Besai Allahyarham Tan Sri Adenan Satem, kini diteruskan pula oleh Yang Amat Berhormat Abang Jo, moga semangat Bumi Kenyalang yang sedang marak membara, akan sekali lagi berhembus kencang ke Tanah Semenanjung.

220. Juga pastinya, semangat patriotisme menggunung setinggi Kinabalu oleh Urang-Urang Sabah, yang pantang seinci pun Tanah Lahad Datu dirampas orang,... setinggi itulah juga, kita kembangkan layar BAHTERA BESAR PARTI UMNO dan BARISAN NASIONAL menuju gerbang kemenangan.

221. Seraya itu, ayuhlah,... ayuhlah,... kita buktikan bahawa, UMNO bukan sahaja untuk Melayu Bumiputera, tidak juga sekadar memimpin Barisan Nasional,...Tetapi UMNO adalah sebenar dan sesungguhnya,...

PARTI BER-KA-RO-MAH UNTUK SELURUH RAKYAT MALAYSIA.

222. Kendati itu, kalau digantung kita tinggi,... biar dicincang kita lumat,... namun,... menyerah tidak sekali-kali.

PERANG KALI INI, KITA GEMPUR HABIS-HABISAN!!

PILIHANRAYA INI, PASTI MENDAPAT MENANG!!

DAN,...

PUTRAJAYA TETAP KITA PERTAHANKAN !!

Kepada Allah jua kita berserahkan diri dan parti ini, zahir dan batin.

HIDUP UMNO!

HIDUP BARISAN!

HIDUP MALAYSIA!

Wabillahi Taufik Wal Hidayah Wassalamualaikum Warahmatullahi Wabarakatuh.

Sekian, terima kasih.